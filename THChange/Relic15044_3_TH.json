{
  "Relic15044_3_TH.txt": "\r\nในจอกแก้วสีทองเรืองรอง<color=#e72613> </color>เอ่อล้นไปด้วยไวน์แดงฉานดั่งโลหิต หยกสีวารีไล้ผ่านเปียผมสีขาวนวลอย่างแผ่วเบา\r\nเท้าเปลือยเปล่าไม่ได้ย่ำผ่านเกล็ดน้ำแข็งละเอียดดุจธุลีเงินอีกต่อไป คงเหลือเพียงธุลีเงินที่ขาวราวกับหิมะร่วงหล่นบนปลายเท้า\r\nภายใต้เงาเอื้อมของหอคอยสูง ภายในกรงขังแห่งความลุ่มหลงมัวเมา พรานสาวหลงสำคัญตัวผิด คิดว่าตนได้รับความสิเน่หาจากนายทาสผู้เป็นเจ้าชีวิต\r\nเฉกเช่นเดียวกับช่างฝีมือผู้พลัดถิ่นคนนั้น ช่างผู้ถวายวิหคขับขานที่หลอมจากทองคำแท้แด่นาง เพียงเพื่อขอแลกกับชีวิต\r\nก็ยังถูกราชันของนางใช้พายุคลั่งสะบั้นข้อมือทั้งสอง เพียงเพื่อมิให้ของเล่นชิ้นงามนี้ตกไปอยู่ในมือของผู้อื่นใดได้อีก\r\n\r\nยามเมื่อเหล่าทายาทผู้โง่เขลาในอดีตยอมศิโรราบต่อพายุคลั่ง และถวายนางประหนึ่งเครื่องบูชายัญแด่ราชันแห่งยอดหอคอย\r\nพรานไพรผู้เคยพำนักร่วมกิ่งไม้แห้งกับเค้าแมวขาว และเคยเริงระบำร่วมกับพญาเหยี่ยวกลางทุ่งร้าง หาได้ล่วงรู้ไม่\r\nว่าจ้าวแห่งสายลมผู้เป็นที่หวาดเกรงของปวงประชา จะทรงโปรดปรานในฝีมือธนู จนแต่งตั้งให้นางเป็นคนสนิทข้างกาย\r\nเฉกเช่นเดียวกับที่ก่อนจะได้พานพบกับราชันของนาง นางไม่เคยได้ตระหนักถึงความรักอันอ่อนโยน<color=#e72613> </color>หรือความเกลียดชังอันรุ่มร้อน\r\nเฉกเช่นเดียวกับที่ก่อนจะได้พานพบกับราชันของนาง พรานไพรผู้ท่องไปในแดนรกร้าง<color=#e72613> </color>ไม่เคยมีหัวใจเฉกเช่นมนุษย์มาก่อน\r\n\r\nหากแม้นมีผู้ที่ถือกำเนิดมาพร้อมความฝันแห่งความดีงามและเสรีภาพ ปรารถนาจะขับขานบทเพลง<color=#e72613> </color>เพื่อทะลวงผ่านกำแพงพายุแห่งความสิ้นหวัง\r\nหากแม้นเทพเจ้าเอง<color=#e72613> </color>ก็อาจถูกจองจำอยู่ในความยึดติดและอัตตาของตน จนจมดิ่งอยู่ในความเพ้อฝันที่เรียกว่านิรันดร์\r\nเช่นนั้นแล้ว ก็ย่อมมีผู้ที่ถือกำเนิดมาอย่างเว้าแหว่ง ซึ่งทำได้เพียงใช้ความจงรักภักดีอันมืดบอด<color=#e72613> </color>มาช่วยเติมเต็มความว่างเปล่าในจิตใจ\r\n\r\n\"เจ้านายผู้เป็นที่รักยิ่งของฉัน นอกจากท่านแล้ว ก็ไม่มีใครเคยทำให้ฉันได้เห็นฝันอันหวานละมุน\"\r\n\"ไม่ว่าจะเป็นเกลียวคลื่นที่จุมพิตผืนทราย หรือพงไพรสีเขียวขจีที่โอบกอดความอุดมสมบูรณ์ของผืนธรณี\"\r\n\r\nพายุคลั่งไม่เคยสะท้อนภาพความเจ็บปวด<color=#e72613> </color>ของเหล่ามดปลวกผู้ต่ำต้อย\r\nเฉกเช่นดวงตาของนาง ที่มีเพียงเงาร่างอันสูงส่ง<color=#e72613> </color>และเดียวดายของเทพราชาเท่านั้น\r\nเพื่อผู้มีพระคุณที่ทำให้นางได้เข้าใจว่าความรักคือสิ่งใด\r\nจึงสมควรแล้วที่จะทำให้สายตาที่หวาดกลัว<color=#e72613> </color>และชิงชังเหล่านั้นดับสิ้นไป\r\n\r\nแต่แล้ว...\r\n\r\nไม่ว่าจะมอบชัยชนะที่ยิ่งใหญ่แค่ไหนให้แก่ราชันของนาง\r\nไม่ว่าจะต้องทะลวงลำคอของใคร<color=#e72613> </color>เพื่อปกป้องกรงขังของเขา\r\nไม่ว่าจะต้องบดขยี้หมู่บ้านกบฏ<color=#e72613> </color>จนราบเป็นหน้ากลองไปสักกี่แห่ง\r\nไม่ว่าจะเฝ้ากระซิบคำหวานที่ข้างหูของเขาไปสักกี่หน\r\nราชาผู้ประทับอยู่บนยอดหอคอยเสียดฟ้าผู้นั้น ราชาผู้สวมมงกุฎให้แก่พายุคลั่ง\r\nราชาผู้ก้มมองลงมา กดขี่ และโปรดปรานพสกนิกรทุกคนของพระองค์\r\nกลับไม่เคยทุ่มเทความรัก<color=#e72613> </color>อย่างที่เขาพร่ำบอกแก่นางเลยแม้แต่น้อย...\r\nเขาไม่เคยตระหนี่ที่จะมอบความรักให้แก่พวกไพร่ชั้นต่ำ\r\nความรักที่เป็นดั่งพายุคลั่ง<color=#e72613> </color>ที่สามารถฉีกกระชากเลือดเนื้อของปุถุชนให้แหลกลาญ\r\n\r\nเมื่อตื่นขึ้นจากความจงรักภักดีอันมืดบอด นางจึงได้ตระหนักรู้\r\nว่านับตั้งแต่วันที่ได้พบกัน จวบจนถึงจุดสิ้นสุด\r\nในสายตาของเขา ไม่เคยมีเงาของนางปรากฏอยู่เลยแม้แต่น้อย\r\n\r\nใช่แล้ว ใช่แล้วล่ะ หากระบำที่ถวายแด่ม่านวายุและถ้อยคำอ่อนโยน ไม่อาจแลกซึ่งการเหลียวมองจากเขาแม้เพียงชั่วขณะ\r\nหากเกียรติยศที่อาบย้อมด้วยโลหิต<color=#e72613> </color>และความสุขเกษมจากการสังหารทั้งปวง ไม่สามารถรั้งให้เขามองเพียงเธอคนเดียวได้ตลอดไป...\r\n\r\n...งั้นก็จงให้สายตาของเขา หยุดอยู่ที่ช่วงเวลาที่จารึกภาพของนางลงไปชั่วนิรันดร์เถิด\r\nนี่คือรักเพียงหนึ่งเดียวที่นางสามารถเข้าใจ และใช้ตอบแทนราชันผู้นั้นได้\r\nนี่คือรักเพียงหนึ่งเดียวที่เขาเคยแสดงให้เห็น และสามารถถูกเรียกขานได้ว่าเป็นความรัก\r\nเฉกเช่นที่ปากของเขาพร่ำบอกว่ารักต่อมวลมนุษย์ แต่รอบกายกลับมีเพียงสายลมที่คมกริบดุจคมมีด\r\n\r\n\"เจ้านายผู้เป็นที่รักยิ่งของฉัน นอกจากท่านแล้ว ดวงใจของฉันจะไม่รักผู้ใดอีก\"\r\n\"เพราะงั้นได้โปรดเถอะ... ช่วยมองแค่ฉันเพียงคนเดียว ได้โปรดจ้องมองแค่ฉันคนเดียวเถอะนะ\"\r\n\r\n...มนุษย์ผู้ไม่รู้จักความรัก และเทพเจ้าผู้ไม่เข้าใจความรัก\r\nจวบจนวินาทีที่ต่างฝ่ายต่างฉีกกระชากกันและกัน ก็ยังไม่เคยล่วงรู้ถึงหัวใจของอีกฝ่ายเลย"
}