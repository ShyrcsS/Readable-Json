{
    "Weapon14412_TH.txt": "\\nเมื่อบุตรสาวของนักบวชแห่ง Vindagynr ได้เกิดมาที่ใต้ต้นไม้ขาวนี้\\nเมื่อเธอได้รับพร ดินแดนแห่งภูเขาอันเขียวขจีนี้ก็เต็มไปด้วยความสุข\\n\\nแน่นอนว่าความสุขของ Sal Vindagynr จะคงอยู่ตลอดไป\\nเช่นเดียวกับต้นไม้สีขาวเงินที่รากหยั่งลึกลงไปในผืนโลกจะไม่มีวันเหี่ยวเฉา——\\nนี่คือสิ่งที่ผู้บันทึกประวัติศาสตร์ของดินแดนแห่งภูเขาคิดในตอนนั้น\\nผู้คนมากมายที่เห็นเหตุการณ์ในวันนั้น ต่างก็เชื่ออย่างสนิทใจเช่นเดียวกัน\\nความงามและเก่งกาจของเจ้าหญิงจะสว่างไสวราวแสงจันทร์เสมอ...\\n\\nเมื่อกรงเล็บที่แช่แข็งโลกตกลงมาอย่างฉับพลัน\\nแม้แต่ต้นไม้ต้นนั้นก็แตกเป็นเสี่ยง ๆ\\nสาวน้อยผู้นั้นคว้ากิ่งที่สมบูรณ์ที่สุด\\nเธอต้องการจะต่อกิ่งเพื่อให้ต้นไม้ที่เคยเป็นร่มเงาของประเทศอยู่รอดต่อไป\\nแต่สุดท้ายการต่อกิ่งก็ล้มเหลว\\nพายุหิมะที่เย็นราวกับใบมีด ในที่สุดก็บดบังแสงจันทร์ไปจนมิด...\\n\\nนานแสนนานจากนั้น และนานแสนนานก่อนหน้านี้——\\nเมื่อมังกรดำและมังกรแห่งสายลมต่อสู้กันจนฝ่ายหนึ่งสิ้นใจ\\nเมื่อเลือดพิษของมังกรย้อมให้หุบเขาที่ขาวราวกระดูกกลายเป็นสีแดง\\nในที่สุดต้นไม้ต้นนี้ก็จำได้ว่ามันไม่ได้ตายไปพร้อมกับชาวเมือง\\nมันแผ่รากของมันอย่างละโมบเพื่อดูดซับเลือดอุ่น ๆ ที่ซึมลงในผืนดิน\\n\\nเพราะมีใครบางคนบรรจุแก่นแท้สีแดงเข้มไว้ในนั้น\\nต้นไม้สีขาวที่ควรจะตายไปนานแล้วหวนนึกถึงอดีต\\nและรวบรวมพลังทั้งหมดของมัน กลายเป็นผลผลหนึ่ง...\\n\\nเพื่อผู้ที่เคยอยู่ภายใต้ร่มเงาของข้า เพื่อนักบวชที่เคยสรรเสริญข้า\\nเพื่อสาวงามผู้เคยวาดภาพอยู่ข้างกายข้า\\nเพื่อความสุขที่ไม่เคยได้รับทั้งหลาย ข้าได้รวมมันไว้ในผลไม้เย็นยะเยือกสีแดงลูกนี้\\n\\nขอให้ผู้ที่สามารถนำความยุติธรรมมาสู่โลกที่โหดร้าย\\nใช้ผลไม้อันขมขื่นที่ไม่เคยมีใครครอบครองนี้ ไปสร้างความยุติธรรมด้วยเถิด"
}