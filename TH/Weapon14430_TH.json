{
    "Weapon14430_TH.txt": "\\nครั้งหนึ่งเมื่อพายุพัดผ่านหุบเขาที่มีธารน้ำพุไหลมาบรรจบกันนั้น เคยมียักษ์ที่สูงใหญ่ดั่งขุนเขา ยืนตระหง่านอยู่ตรงเส้นแบ่งระหว่างท้องฟ้าและมหาสมุทร\\nภายใต้เปลือกนอกที่ดูเหมือนทรายนั้น มีหัวใจที่ลุกโชนแผดเผาอยู่ในนั้น ไอหมอกที่พวยพุ่งขึ้นมาราวกับจะบดบังดวงตะวัน\\nทุกคนต่างรู้ว่านั่นคือ Tupac แห่ง Meztli ในบรรดาคนที่ยังมีชีวิตอยู่นั้นไม่มีใครสูงไปกว่าเขาแล้ว\\nตั้งแต่ภูเขาจนถึงทะเล จากป่าไม้ไปจนถึงที่ราบ ไม่มีใครใน Natlan ที่สามารถเป็นคู่ต่อสู้ของเขาได้เลย\\n\\nนี่เป็นยุคสมัยที่ดีที่หาได้ยากยิ่ง ทุกสารทิศไร้เหตุร้าย แม้แต่ศัตรูแห่งเงาโบราณก็ยังยกธงพักรบ\\nผู้คนเพลิดเพลินไปกับความเจริญรุ่งเรืองและความสุขภายใต้แสงอาทิตย์ จนเกือบลืมพิธีพิทักษ์ราตรีอันเก่าแก่ไปแล้ว\\nแม้ว่าชนเผ่าต่าง ๆ จะยอมรับนามของเขาแล้ว และแม้ว่าผู้กล้าที่ก่อกบฏนั้น ก็ยากที่จะเป็นศัตรูของเขาได้ก็ตาม\\nแต่ Tupac ผู้มีร่างสูงใหญ่ก็ยังคงไม่มีความสุข ความภาคภูมิใจอันดิบเถื่อนของเขา เหมือนกับมังกรที่ติดอยู่ในสระน้ำ\\n\\n\"ฉันน่าจะเกิดในโลกเก่า จะได้เด็ดหัวมังกรชั่วร้ายด้วยกันกับ Xbalanque ผู้ยิ่งใหญ่\"\\n\"หรือไม่ก็ชูธงราชาผู้มีเนตรสีทอง โจมตีราชาอสรพิษที่โหดเหี้ยม และช่วยชาวประชาให้รอดพ้นจากภัยพิบัติ\"\\n\"หรือว่าจอมพลังอย่างฉันคนนี้ที่ได้เกิดในยุคสมัยที่สงบสุข จะได้แต่ใช้ชีวิตที่เหลือไปทั้งแบบนี้?\"\\n\\nคลื่นซัดสาดมากระทบฝ่าเท้าของเขา ฝูงนกนางนวลบินวนเวียนอยู่เหนือแนวปะการัง ลมทะเลพัดพาเสียงเพลงอันไพเราะแว่วมา\\nด้วยความที่บนดินไม่มีคู่ต่อสู้ของเขาแล้ว ดังนั้นเขาจึงทำได้เพียงทอดสายตามองไปยังทะเลที่ไม่เคยมีใครเหยียบย่างอันห่างไกลออกไป\\nหากสามารถนำกระดูกของอสูรยักษ์กลับมาได้ หรือไม่ก็ค้นพบสมบัติลับจากสมัยโบราณ ยังไงชีวิตนี้ก็นับว่าไม่สูญเปล่าแล้ว\\nดังนั้นเขาจึงก้าวขึ้นไปบนคลื่นที่โหมกระหน่ำ และปล่อยให้กระแสน้ำอันไร้ที่สิ้นสุดพัดพาเขาไปยังดินแดนที่ไม่รู้จัก\\n\\nก่อนอื่น เขาพบมังกรมีปีกซึ่งครั้งหนึ่งเคยถูกราชาผู้ปรีชาในสมัยโบราณเนรเทศ ปีกทั้งสองข้างของมันสามารถใช้เป็นใบเรือเพื่อรับลมได้\\nต่อมาก็เป็นวาฬที่ครั้งหนึ่งเคยทำให้เกิดคลื่นซัดสาด ซึ่งกระดูกของมันได้กลายมาเป็นเรือสีขาวของยักษ์อย่างเขา\\nจากนั้นก็เป็นงูทะเลจอมตะกละจากใต้ท้องทะเล เขี้ยวยาวของมันเป็นอาวุธที่ Tupac ใช้ถนัดมือที่สุด\\nหลังจากจับหมึกยักษ์ที่สั่นสะเทือนใต้สมุทรมาเป็นอาหารแกล้มเหล้าเลิศรส ในที่สุดเขาก็มาถึงชายฝั่งของทะเล\\n\\n\"Tupac เอ๋ย ผู้กล้าจากดินแดนแห่งเปลวเพลิงและยักษ์ผู้หาญกล้า คลื่นอันหยิ่งผยองของเจ้าจะต้องจบลงที่นี่แหละ\"\\n\"ที่เจ้ากลัดกลุ้มและเป็นทุกข์นั้น ก็เพราะเส้นทางแห่งความตาย และประตูแห่งความมืดมิดยังไม่ปรากฏให้เจ้าเห็นเท่านั้นเอง\"\\n\"เจ้าต้องฝึกฝนร่างกายของเจ้า ให้มันแข็งแกร่งดั่งเกราะ ฝึกฝนกล้ามเนื้อและกระดูกของเจ้า ให้มันแข็งแกร่งดั่งค้อนทอง\"\\n\"จนกว่าผู้ถูกเนรเทศที่เคยเป็นศัตรูกับเจ้าจะกลับมา จงอย่าลืมจิตใจที่แท้จริง และคำสาบานของเจ้า\"\\n\\nเมื่อเวลาสุดท้ายมาถึง ในที่สุด Tupac ที่มีร่างกายใหญ่โตดุจขุนเขา ก็เข้าใจถึงภารกิจของตนเอง\\nเขาแบกเจ้าแห่งเปลวเพลิงมาถึงที่ที่ไฟควรอยู่ ในขณะที่คำเตือนของเทพราตรียังคงดังก้องอยู่ในหู\\nตำนานของเขาจะถูกจารึกไว้บนโลกตลอดไป โดยที่ไม่ได้ด้อยกว่าผู้กล้าในสมัยโบราณคนอื่น ๆ เลย\\nและแล้วเขาก็เห็นประตูแห่งความตายปรากฏขึ้นต่อหน้าเขา ดังเช่นคำสาบานที่เขาเคยให้ไว้กับเทพเจ้า"
}