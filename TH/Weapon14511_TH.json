{
    "Weapon14511_TH.txt": "\\n\"สรรพสิ่งล้วนเกิดและดับไปตามกาลเวลา เฉกเช่นราตรีและรุ่งอรุณที่หมุนเวียนกันไป\"\\n\"ให้เรื่องราวในตะเกียงนี้ มอบความฝันอันงดงามที่คุ้มค่าแก่การรอคอยให้แก่คุณ\"\\n\\nยามที่อุทยานหลวงล่มสลาย เด็กสาวผู้ไม่เคยได้รู้จัก \"แสงสว่าง\" ได้ยินเสียงกระซิบของเธอในห้วงฝัน\\nเด็กน้อยที่เดิมทีตัดสินใจจะจากไปพร้อมกับ \"ความฝัน\" ได้มองเห็นความเมตตากรุณาภายใต้หยดน้ำตา\\n\\nตะเกียงสีเขียวเข้มสะท้อนแสงจันทราอันเงียบสงบ เงาแห่งดวงดาราถูกถ่ายทอดด้วยบทเพลงอันเป็นนิรันดร์\\nนักระบำตาสีฟ้าจุมพิตผ้าไหมที่ทอด้วยน้ำผึ้ง มัจฉาสีขาว, แดง, น้ำเงิน และเหลืองที่โบยบินอยู่ในสายธาราใสราวกับไข่มุก\\nนักดนตรียามราตรีนำทางด้วยเทียนแห่งญิน ขับขานป้อมปราการปิดทองและเส้นทอผ้าไหมสีทับทิมบนผืนทะเลทราย\\nกะลาสีเรือผู้ฉลาดเฉลียวเริ่มการเดินทางอันรุ่งโรจน์ เพียงเพื่อค้นหาบทเพลงแห่งความฝันและสวนดอกไม้อันเขียวชอุ่มที่อยู่ ณ อีกฟากฝั่ง\\n\\nแสงไฟอันเงียบงันส่องแสงสว่างให้กับอุทยานหลวงอันทรุดโทรม พร้อมกับความฝันอันลวงตาแห่งโลกนับพันที่อ้อยอิ่งอยู่ในตะเกียง\\nสายลมแห่งป่าไม้อันโชยอ่อนพัดพาเส้นทางที่ปกคลุมไปด้วยฝุ่นธุลี นำทางเด็กน้อยที่หลงทางออกมาจากวังที่ไม่สงบอีกต่อไปแห่งนั้น\\nแสงสว่างพร่างพรายจากท้องฟ้าส่องผ่านใบไม้ที่แตกสลาย ตะเกียงสีเขียวเข้มที่บอกเล่าเรื่องราวความฝันพันราตรีกลับกำลังเลือนรางลง:\\nกระทั่งในยามที่เธอเหมือนกึ่งหลับกึ่งตื่นและมองหันย้อนมองในทันใด เด็กหญิงตาบอดก็ตระหนักได้ว่าป่าไม้ได้หายไป และถึงช่วงเวลารุ่งสางแล้ว\\n\\nตะเกียงในความฝันนั้นไม่ได้ส่องสว่างอีกต่อไป ความฝันในค่ำคืนในอดีตก็ได้ถูกกลืนหายไปตามกาลเวลา\\nปักษาต้อนรับยามรุ่งอรุณกลับยังคงขับขานบทเพลงอยู่เช่นเคย บทเพลงนั้นเหมือนคำหวานที่เบ่งบานราวบุปผา\\nเพื่อมอบความกล้าหาญ ความหวังและความสุขที่คาดหวังให้กับเด็กน้อยผู้ไม่เคยได้เผชิญหน้ากับความฝันเหล่านั้น\\nถักทอขับขานบทเพลงพันราตรีที่ไม่มีวันสิ้นสุด ประดับไฟยามค่ำคืนเพื่อรอคอยยามรุ่งอรุณ\\n\\nก้าวผ่านพันราตรี จวบจนนกไนติงเกลไม่ขับขานบทเพลง กระทั่งพลบค่ำวนมาบรรจบอีกครั้ง\\nนักเดินทางที่ไปถึงที่หมายเห็นตะเกียงสีเขียวเข้มอีกครั้ง ณ บ้านเกิดอันไกลโพ้น\\nกุหลาบอาบน้ำค้างพลิ้วไหวตามสายลมที่โอบรับแสงจันทร์ รอคอยจนกว่าเธอจะเล่าเรื่องใหม่อีกหน:\\n\"แม้ว่าความทรงจำของเมื่อคืนจะไม่หวนกลับมา แต่พวกเราจะร้องเพลงเพื่อความฝันอันแสนหวานของค่ำคืนนี้\""
}