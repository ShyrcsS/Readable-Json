{
    "Weapon15508_TH.txt": "\\nสิ่งที่เรียกว่าน้ำนั้นไร้สี และไร้รูปร่างที่แน่นอน จึงเป็นได้ทั้งมีดแหลมคม และยอดธนู\\nสสารมากมายในโลกหล้า มีเพียงน้ำเท่านั้นที่ทั้งอ่อนโยน และแข็งแกร่งที่สุด\\nในบรรดาเหล่าอาวุธแสนอัศจรรย์มากมาย ยอดธนูคันนี้นั้นมีพลังเรียกน้ำอันยากแท้หยั่งถึง\\n\\n\"สามารถโอบรับความโสโครกทั้งหมด สามารถขจัดสิ่งสกปรกทั้งมวล ทั้งยังคงรักษาความบริสุทธิ์ในตัวตน\"\\n\"สามารถเปลี่ยนแปรรูปลักษณ์เหลือคณานับ สามารถลอกเลียนในทุกสิ่งมีชีวิต คาดเดาได้ยาก แต่กลับไม่สูญเสียความเป็นตัวเอง\"\\n\"แบ่งแยกเป็นสายธารนับไม่ถ้วน หนาแน่นแต่ไม่วุ่นวาย ดั่งเกลียวคลื่นยักษ์ ที่ทรงพลังยากทำลาย\"\\n\"ภายใต้สีฟ้าโปร่งแสง เบื้องลึกกลับเก็บซ่อนความลับมากมาย ที่แม้แต่แสงสว่างก็มิอาจส่องทะลุ\"\\n\"นี่ก็คือความอัศจรรย์ของน้ำ แม้นจะมีปัญญาฉลาดล้ำ ก็ยากนักจะคาดเดาความเปลี่ยนแปลงนับพันที่อยู่ภายใน\"\\n\\nก่อนจะโชคดีได้ทำงานให้ผู้มีเกียรติบน Jade Chamber ก็เคยได้ยินคำสอนเหล่านี้จากรุ่นพี่ผู้อาวุโส\\nโลกแห่งอำนาจกับธุรกิจนั้นมักเต็มไปด้วยหินโสโครกและลมพายุ และกลาดเกลื่อนไปด้วยซากเรือที่อับปาง\\nมีเพียงผู้ที่มีความทะเยอทะยาน และมีกำลังทรัพย์ที่มากพอเท่านั้น ที่จะสามารถรับมือกับกระแสคลื่นลมได้อย่างราบรื่น\\nและสามารถหลบเลี่ยงการแก่งแย่งและความประสงค์ร้ายที่มีอยู่ทุกที่ ประคองเรือแล่นตรงข้ามผ่านความผันผวนของกระแสน้ำวนไป\\n\\n\"ถึงจะพูดอย่างนั้น แต่ฉันไม่ได้มีความเป็นผู้ใหญ่ และทนกับความน่าเบื่อหน่ายมากมายขนาดนั้นไม่ได้หรอก\"\\n\"ฉันอยากจะเพลิดเพลินกับกลิ่นหอมในโรงน้ำชา และสนุกกับผลลัพธ์นับพันของลูกเต๋าหกด้านมากกว่า\"\\n\"ฉันเคยแทรกซึมเข้าไปยังที่ซ่อนของรังโจรในยามวิกาล และเคยเปิดโปงแผนการของศัตรูตัวฉกาจจากต่างแดน\"\\n\"นี่ไม่ใช่การกระทำเพื่อขจัดความกังวลให้เหล่าผู้มีอำนาจ แต่เป็นเพราะว่าน้ำเองก็มีแหล่งกำเนิดเช่นเดียวกัน\"\\n\\nเพื่อรักษาความบริสุทธิ์ของแหล่งกำเนิด เจตจำนงอันอ่อนโยนของน้ำจึงได้แปรเปลี่ยนเป็นมีดแหลมคม และยอดธนู\\nภายใต้คืนพระจันทร์สีครามเต็มดวง แผนการและบทสนทนาลับถูกเชื่อมโยงเข้าหากันได้อย่างง่ายดาย ซึ่งนั่นก็คือ ปัญญาที่เป็นรูปลักษณ์ของน้ำ"
}