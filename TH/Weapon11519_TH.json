{
    "Weapon11519_TH.txt": "\\nลัดเลาะผ่านปราการหินผาอันสลับซับซ้อน ในที่สุดน้ำพุลับในสุสานร้างที่ไม่มีบันทึกในพงศาวดารใด ๆ ก็ปรากฏขึ้นมาให้เห็นในยามที่ทิวาและราตรีบรรจบกัน\\nมันคือตำนานปรัมปราที่เล่าขานกันในหมู่ชนเผ่าคนทำเหมืองทรายเท่านั้น เรื่องราวของเซียนผู้ใช้แสงจันทร์เรืองรองในการหลอมดาบและเร้นกายหายไปในเงาจันทร์ใต้วารีลึก\\nเด็กสาวผู้ก้าวเข้ามาในหุบเขาลึกเพื่อตามหาร่องรอยของเซียน ได้สวมเกี๊ยะไม้ติดหนามสำหรับปีนเขาและค่อย ๆ กระโดดลงมาจากต้นสนอย่างระมัดระวัง\\nรอบด้านเงียบสงัดไร้เงาคน มีเพียงแสงจันทร์ที่ไหลรินผ่านรอยแยกแคบของหินผา ฉายให้เห็นเงามายาที่ดูเลือนรางประหนึ่งจะจับต้องไม่ได้ที่ซ่อนอยู่หลังม่านไผ่\\n\\n\"ในอดีตกาลก่อนที่ภูเขา Tianheng ยังไม่ตั้งตระหง่าน และน้ำทะเลยังปั่นป่วนไม่สงบ ที่มุมหนึ่งของทะเลบูรพามีอาณาจักรที่ชื่อว่า Lang-Gan ดำรงอยู่\"\\n\"เหล่าราษฎรต่างเผาธัญพืชและชำแหละสุกรเซ่นไหว้ ใช้กำฟางตีกลองดิน น้อมบูชาเทพแห่งสรวงสวรรค์ด้วยความภักดี และศรัทธาอันบริสุทธิ์โดยไม่คิดคดทรยศ\"\\n\"ด้วยเหตุนี้ ชาวสวรรค์จึงได้ลงมาจุติ สอนสั่งพวกเขาให้รู้จักการเพาะปลูกธัญพืชห้าชนิด และการปั่นด้ายทอผ้า\"\\n\"พร้อมประกาศิตว่า: อาณาจักรจะรุ่งเรืองสถาพร อายุขัยยืนยาวเทียบเคียงฟ้า พรอันประเสริฐจักแผ่ไพศาล และดำรงอยู่นิรันดร์ดุจผืนปฐพี...\"\\n\\nแม้แต่มังกรยักษ์ผู้เคยเคียงบ่าเคียงไหล่ราชาแห่งหิน ท้ายสุดแล้วก็ไม่อาจหนีพ้นการทำลายล้างอันฉับพลันได้ จนกลับกลายเป็นผู้ย่ำยีอุทยานอันรุ่งเรืองของเหล่ามนุษย์เสียเอง\\nชาวเขาทำได้เพียงหยิบอาวุธของบรรพบุรุษขึ้นสู้ ติดตามธงรบของยักษาผู้อยู่ใต้อาณัติของราชา เข้าต่อกรกับมหันตภัยร้ายที่ร่วงหล่นจากฟากฟ้า\\nเพื่อเสาะหาดาบศักดิ์สิทธิ์มากอบกู้ภัยร้าย ธิดาแห่งผาหินและผลึกทรายได้ตามรอยบทเพลงบรรพกาล จนมาถึงอาณาจักรเก่าแก่ในถ้ำลึก\\nเมื่อได้รับฟังเจตจำนงของหญิงสาว ร่างเงาสีเงินกลับดูคล้ายจะหัวเราะร่า พลางก่อเกิดเป็นระลอกคลื่นไปพร้อมกับสายธารใต้แสงจันทร์\\n\\n\"โอ้อนิจจา! วิถีแห่งสวรรค์ผันแปรไร้เที่ยงแท้ ล้ำลึกสุดจะหยั่งรู้ โชคและเคราะห์ต่างอิงอาศัย ยากนักที่จะคาดเดา\"\\n\"ในครานั้น ดาววิบัติพลันร่วงหล่นจากบูรพาทิศ ดิ่งลงสู่พรมแดนประจิม ทำให้แผ่นดินระส่ำระสายวุ่นวายไม่สงบสุข...\"\\n\"จนถึงกาลวิบัตินภาถล่มจมสมุทร ปฐพีทรุดลงสู่ห้วงเหว ทวยราษฎร์ถูกสังหารสิ้น แว่นแคว้นต้องโทษทัณฑ์จนพังพินาศ...\"\\n\"อันความรุ่งโรจน์ดุจดอกไม้งามบนผืนแพร ล้วนเป็นเพียงบุปผาในคันฉ่องและจันทราในวารี หากคิดจะไขว่คว้าหาความเจริญรุ่งเรืองที่ไม่มีวันเสื่อมสลาย ไฉนเลยจักมีอยู่จริง?\"\\n\\nบางทีป้อมปราการหินผาแห่งขุนเขา อาจมีสักวันที่ต้องแปรสภาพเป็นเพียงเกล็ดทรายแก้วในกำมือของพ่อค้า เฉกเช่นเดียวกับซากปรักหักพังสีเขียวมรกตเหล่านั้น\\nแต่สำหรับหญิงสาวแล้ว นั่นควรเป็นเรื่องล้อเล่นไร้สาระในอีกร้อยชั่วอายุคน ไม่ว่าจะยังไงก็ไม่ใช่เรื่องที่ต้องใส่ใจในวันนี้\\nร่างในเงาสลัวเอื้อมมือไปเด็ดต้นไผ่ป่าที่งอกเฉียงบนผนังผาออกมาอย่างลวก ๆ จนปลายไผ่หักและร่วงหล่นลงมา แต่ยังไม่ทันจะตกถึงพื้น หญิงสาวก็คว้าเอาไว้ได้ซะก่อน\\n\"แสงจันทร์เสี้ยวแฝงประกาย ไล่ตามรูปลักษณ์และเงามายา ช่างเถิด ปล่อยมันไป ในเมื่อได้ครอบครองเจตจำนงของดาบแล้ว ไยจึงต้องไขว่คว้าหารูปลักษณ์ของดาบอีกเล่า?\"\\n\\nเล่าขานกันว่า หลังจากนั้นหญิงสาวได้ฝึกฝนทหารร้อยนายให้เชี่ยวชาญในศาสตร์แห่งดาบ และติดตามลอร์ดแห่งหินไปสยบมังกรยักษ์ จนนำความสงบสุขคืนสู่ทั้งสี่ทิศ\\nจวบจนกลิ่นอายปีศาจสูญสิ้น แผ่นดินกลับมาร่มเย็นเป็นสุข ชนเผ่าที่เคยเชี่ยวชาญด้านการศึกในอดีต ก็ได้ผันตัวมาเป็นพ่อค้าแห่ง Shenglu Hall ผู้คำนวณกำไรขาดทุนอย่างถี่ยิบทุกกระเบียดนิ้ว\\nทุกวันนี้ มีเพียงยามที่พวกเขาเร่ขายเครื่องเคลือบอันงดงามที่เผาจากผลึกทรายเท่านั้น ที่จะเอื้อนเอ่ยถึงเรื่องเล่าปรัมปราอันน่าเหลือเชื่อในกาลก่อน\\nขุนเขาเงียบงันไร้วจี มีเพียงดวงจันทร์อันเย็นเยียบที่ลอยเด่นเหนือเมืองท่าเท่านั้น ที่ยังคงสาดส่องมายังแม่น้ำทุกสาย เฉกเช่นเมื่อพันร้อยปีก่อนไม่เปลี่ยนแปลง"
}