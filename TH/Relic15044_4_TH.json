{
    "Relic15044_4_TH.txt": "\\n\"ในนามของผู้นำตระกูล Gunnhildr ขอให้คำสัตย์ปฏิญาณต่อเทพเจ้าที่ถือกำเนิดใหม่\"\\n\"พวกเราเคยระหกระเหินในลมเหนืออันคมกริบดั่งมีดดาบ ทนทุกข์ทรมานกับความเจ็บปวดอันขมขื่นและหนาวเหน็บราวผ้าห่อศพ\"\\n\"แผ่นดินเกิดถูกฝังกลบอยู่ภายใต้ความเงียบงันแห่งความตายสีเงินขาว จารีตประเพณีที่หลงเหลือก็สูญสลายไปกับนครร้างที่ล่มสลาย\"\\n\"แต่กระดูกสันหลังของพวกเราจะไม่มีวันคดงอ เฉกเช่นดอกไม้ที่ถูกพายุฝนขัดเกลาจนงดงาม\"\\n\"จะไม่ทอดทิ้งมิตรภาพในวันที่มืดมน และจะไม่มีวันลืมคำสัตย์สาบานที่จารึกไว้ด้วยเลือด\"\\n\\n\"ในนามของผู้นำตระกูล Gunnhildr ขอให้คำสัตย์ปฏิญาณต่อเทพเจ้าที่ถือกำเนิดใหม่\"\\n\"พวกเราจะไม่ทำอย่างตระกูล Goldney ที่ถวายวิหคขับขานทองคำบริสุทธิ์อันวิจิตร\"\\n\"พวกเราจะไม่ทำอย่างตระกูล Goldney ที่ให้คำมั่นว่าจะถวายเกียรติยศแห่งสงครามแด่สายลม\"\\n\"ไม่เหมือนชาว Brodiri ที่สร้างวิหารศักดิ์สิทธิ์ หรือชาว Sithones ที่ร้อยเรียงบทกวีอันงดงาม\"\\n\"สิ่งที่พวกเรามอบให้แก่สายลม มีเพียงบุปผานานาพรรณ จิตใจอันแรงกล้า และความสัตย์จริงที่ไม่มีวันเหี่ยวเฉา\"\\n\\n\"ในนามของผู้นำตระกูล Gunnhildr ขอให้คำสัตย์ปฏิญาณต่อเทพเจ้าที่ถือกำเนิดใหม่\"\\n\"พวกเราเคยเผชิญหน้ากับสายลมที่เกรี้ยวกราด และเคยร่วมรบเคียงบ่าเคียงไหล่กับเทพเจ้าบนยอดหอคอยสูง\"\\n\"พวกเราเคยเป็นสักขีพยานของสายลมที่อ่อนโยน และได้ถือกำเนิดใหม่ในฤดูใบไม้ผลิหลังผ่านพ้นความมืดมน\"\\n\"หากวันใดสายลมกลับกลายเป็นพายุร้าย และทรราชหมายมุ่งจะกดขี่มวลมนุษย์อีกครั้ง\"\\n\"พวกเราจะไม่ลังเลที่จะให้โลหิตชโลมบุปผา แม้จะต้องเป็นปฏิปักษ์ต่อบัลลังก์เทพอีกหนก็ตาม\"\\n\"หากสายลมยังคงอ่อนโยนนิรันดร์ดั่งเช่นเวลานี้ และหากสวรรค์ยังเมตตาต่ออาณาจักรของเรา\"\\n\"พวกเราก็จะไม่ลังเลที่จะปกป้องบทเพลงแห่ง Mondstadt ตลอดไป ดั่งที่สายลมใหม่เคยมอบที่พักพิงแก่เรา\"\\n\\n\"ในนามของผู้สืบเชื้อสายแห่ง Arcadia อันยิ่งใหญ่ ขอสวมมงกุฎแห่งสายลมพันทิศแด่เทพเจ้าที่ถือกำเนิดใหม่\"\\n\"ขอให้ท่านเอ่ยวาจาดั่งเช่นที่นายเก่าของเราเคยเอื้อนเอ่ย จนกว่าศรัทธาของปวงชนจะหลอมรวมเป็นหนึ่งดั่งบทกวี\"\\n\"ขอให้ท่านปฏิบัติตนดั่งเช่นที่นายเก่าของเราเคยกระทำ จนกว่านายเก่าของเราจะได้ปฏิบัติเฉกเช่นเดียวกับท่าน\""
}