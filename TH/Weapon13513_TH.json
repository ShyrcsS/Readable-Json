{
    "Weapon13513_TH.txt": "\\nในเมืองด้านล่างที่ไม่มีฝนและแสงแดด เธอใช้ชีวิตอย่างยากลำบาก เพียงเพื่อขนมปังขึ้นราราคาถูกชิ้นสองชิ้น\\nเธอไม่ลังเลที่จะชักดาบขึ้นสนิมขึ้นมาเพื่อคร่าชีวิตของผู้คน และไล่ล่าชีวิตที่ไม่ไร้ค่าเช่นเดียวกับตัวเธอ\\nมันเป็นเรื่องที่เลี่ยงไม่ได้ที่คนอ่อนแอ จะตกเป็นเหยื่อของคนแข็งแกร่ง... เพราะนี่คือ \"สิ่งที่ควรจะเป็น\" ของ Fleuve Cendre\\nดังนั้น หากวันหนึ่งนักล่ากลายเป็นเหยื่อ พวกเขาก็ควรยอมรับชะตากรรมในฐานะเหยื่อ\\nเหมือนกับที่แม่ของเธอเคยสอนไว้ว่า ท้ายที่สุดผู้ที่เกิดจากเถ้าถ่าน ก็จะต้องเป็นเถ้าถ่านในที่สุด\\n\\nเมื่อมองย้อนกลับไป ทุกสิ่งทุกอย่างที่ผ่านมาจนถึงตอนนี้ ดูเหมือนจะไม่มีความหมายอะไรเลย ไม่มีความสำเร็จใด ๆ และไม่มีอะไรให้น่าคาดหวัง\\nแต่ถ้านี่เป็นวิถี \"ธรรมชาติ\" ของโลก งั้นการยอมรับมัน ก็ถือเป็นความสุขอย่างหนึ่งเหมือนกัน\\nแต่ทว่า ถึงจะเป็นอย่างนั้น ความตายก็ไม่ได้มาถึงตามกำหนด เธอลืมตาขึ้นอย่างประหม่าและแหงนมองขึ้นไป\\nเธอเห็นเด็กสาวในชุดแปลก ๆ ยิ้มตอบกลับอย่างอ่อนโยน และนำดอกไม้... ที่ไม่รู้ว่ามาจากไหนมาทัดไว้ที่หูของเธอ\\n\\n\"พวกเราเรียกดอกไม้นี้ว่า Lumidouce Bell ซึ่งในภาษาดอกไม้... มันหมายถึงความหวัง ดูสิ สีเข้ากับผมของพี่พอดีเลย\"\\n\"ดวงตาของพี่งดงามขนาดนี้ ถ้าต้องมองเห็นแค่ความสิ้นหวังในนั้น คงจะน่าเสียดายแย่\"\\n\"มานี่สิ พี่สาวผู้มีนัยน์ตาสีฟ้า ให้ฉันใช้ดอกไม้นี้แลกกับหัวใจของพี่เถอะนะ\"\\n\\nด้วยเหตุนี้ Marfisa ที่ถูกคนรุ่นหลังยกย่องว่าเป็น \"ตัวแทนประลอง\" ที่แข็งแกร่งที่สุด จึงได้ก้าวขึ้นมาสู่เมืองด้านบนเป็นครั้งแรก\\nเมื่อมองจากที่นั่งชั้นหรูในโรงละครอันแสนงดงาม เธอก็จำรอยยิ้มของนักมายากลและผู้ช่วยไม่ได้อีกต่อไป\\nจำได้เพียงดอกไม้ที่เบ่งบานภายใต้แสงสปอตไลท์อันเจิดจ้า ที่ทั้งสว่างไสว บริสุทธิ์ และแข็งแกร่ง\\nหากสามารถเดินอยู่ใต้แสงแดดได้อย่าง \"เป็นธรรมชาติ\" เหมือนกับเธอ ก็คงไม่ต้องซ่อนตัวอยู่ในเถ้าถ่านอีกต่อไป\\nในเมื่อเป็นเช่นนี้ ก็ควรจะมีความหวังว่า ชีวิตที่สัมผัสกับแสงสว่างจะเบ่งบานราวกับ Lumidouce\\n\\nและเพราะเหตุนี้ หญิงสาวผู้เกิดจากเถ้าถ่าน ก็ได้ก้าวเข้าสู่เวทีของตัวเอง ตามความปรารถนาของเธอในที่สุด\\nเธอไม่ได้เรียนรู้จากอาจารย์ท่านใด แต่เพียงแค่พึ่งพาพรสวรรค์ที่น่าทึ่ง สามารถเลียนแบบทักษะการใช้หอกทั้งหมดที่เคยเห็น ด้วยดวงตาของเธอเท่านั้น\\nภายใต้ปลายหอกที่แหลมคมของเธอไร้ซึ่งความเมตตา มีเพียงสีแดงสดราวกับดอกไม้เท่านั้น ที่ร่วงหล่นลงมาเพื่อเธอโดยเฉพาะ\\nบนเวที ร่างที่เย็นชาและสูงส่งนั้นราวกับว่ากำลังเรียก \"ความตาย\" ให้มาเต้นรำไปด้วยกัน\\nดุจดั่งผลงานชิ้นเอกของอาจารย์ Coppelius ที่ว่ากันว่า สามารถมองเห็นรอยแยกแห่งความตายของแม่มดไพลินได้\\n\\nทั้งความเป็นและความตาย ชัยชนะและความพ่ายแพ้ ทุกสิ่งในโลกล้วนเป็นเรื่องธรรมดา ขอแค่ปฏิบัติตามหลักการที่เห็น\\nก็จะพบเส้นทางที่นำไปสู่ \"ชัยชนะ\" ไม่ว่าจะเป็นความดี ความชั่ว หรือกฎเกณฑ์ที่โลกเบื้องบนกำหนดก็ตาม\\nจนกระทั่งวันหนึ่ง เธอก็ได้เดินมาถึงจุดสิ้นสุดของความไร้พ่าย เธอถูกสายตาที่เจ้าเล่ห์ของนักดาบหลอกล่อ และหลงกลอุบายด้วยจังหวะที่ช้าลงอย่างจงใจ\\nจนในที่สุดก็เผยช่องโหว่ของตัวเองออกมา แขนของเธอได้รับบาดเจ็บจากคมดาบ จึงถูกบังคับให้ยอมรับว่าวิชาหอกของตนนั้นด้อยกว่า\\n\\n\"ทักษะการใช้หอกของเธอน่าสนใจมาก แม้จะแข็งทื่อเล็กน้อย เหมือนกับว่ากำลังเดินไปตามร่องรอยที่กำหนดไว้\"\\n\"แต่จิตใจของคนเรานั้นเปลี่ยนแปลงกันได้ ไม่มีแสงไฟใดบนโลกนี้ที่จะไม่มอดดับ การทำตามกฎเกณฑ์ก็คือจุดอ่อนของเธอ\"\\n\"ถึงจะพูดอย่างนั้น แต่ทักษะหอกของเธอดูเหมือนจะพึ่งพา 'กฎ' ที่เธอเชื่อมั่น จึงทำให้ยากที่จะละทิ้งมันไป\"\\n\"ถ้างั้นลองเปลี่ยนวิธีคิดดู แล้วเลือก 'สิ่งที่ไม่เปลี่ยนแปลง' เป็น 'กฎ' ของเธอดูเป็นไง?\"\\n\"อย่างเช่น 'ความยุติธรรม' ก็เหมือนอย่างที่นักล่าทองคำกล่าวไว้ แม้ฟ้าดินจะพังทลาย แต่ความยุติธรรมจะยังคงอยู่\"\\n\\n\"พวกที่อาศัยอยู่เบื้องบน มีสิทธิ์อะไรมาพูดถึงความยุติธรรม? ทักษะของเธออาจเหนือกว่าฉันแค่เล็กน้อย อย่ามาทำเป็นสอนกันนักเลย\"\\n\"นักล่าเอ๋ย วันหนึ่งไม่ช้าก็เร็ว เธอก็จะต้องกลายเป็นผู้พ่ายแพ้ และล้มลงต่อหน้าหอกของฉันเหมือนกัน\"\\n\\nแม้ว่าจะตอบกลับไปแบบนี้ แต่บางทีชายคนนั้นอาจจะพูดถูกก็ได้... ความผิดควรได้รับโทษ และความจริงจะต้องถูกเปิดเผย\\nนี่คือสิ่งที่โลกนี้ควรเป็น ความยุติธรรมต้องเป็นผู้ชนะ ไม่อย่างนั้น เขาจะเอาชนะเธอได้อย่างไรกัน?\\nในเมื่อเป็นเช่นนี้ ก็ควรมีจิตใจที่ยุติธรรม... และมอบคำอาลัยอันเยือกเย็น ให้แก่ผู้ที่คิดจะหลบหนีการพิพากษา\\nดังนั้น หญิงสาวที่เกิดจากเถ้าถ่านจึงละทิ้งกฎเกณฑ์เดิม และกลายเป็นตัวแทนในชุดสีม่วง\\nเธอยึดมั่นใน \"ความยุติธรรมที่ควรเป็น\" จนกระทั่งไฟที่ลุกโชนของเมือง Poisson นำตัวคนบาป Parsifal มาอยู่ตรงหน้าเธอ...\\n\\n...\\nเมื่อมองย้อนกลับไป ทุกสิ่งทุกอย่างที่ผ่านมาจนถึงตอนนี้ ดูเหมือนจะไม่มีความหมายอะไรเลย ไม่มีความสำเร็จใด ๆ และไม่มีอะไรให้น่าคาดหวัง\\nแต่ถ้านี่เป็นวิถี \"ธรรมชาติ\" ของโลก งั้นการยอมรับมัน ก็ถือเป็นความสุขอย่างหนึ่งเหมือนกัน\\nแต่ถึงอย่างนั้น เมื่อเธอตกลงไปในน้ำบรรพกาลบริสุทธิ์ ทุกสิ่งที่เคยเป็นเรื่องจริงก็ได้สูญเสียความหมายไป\\nจนกระทั่งความทรงจำละลายหายไปกับสายน้ำ เธอก็ยังไม่รู้เลยว่า ความหมายที่แท้จริงในภาษาดอกไม้ของ Lumidouce Bell ไม่ใช่ความหวัง\\nเหมือนกับที่แม่ของเธอเคยสอนไว้: ท้ายที่สุดผู้ที่เกิดจากเถ้าถ่าน จะต้องเป็นเถ้าถ่านในที่สุด\\nและท้ายที่สุดของการตามล่าที่ยาวนานนั้น แม้แต่โชคชะตาเองก็ไม่เคยมอบบทเพลงอำลาไว้ให้เธอเลย"
}