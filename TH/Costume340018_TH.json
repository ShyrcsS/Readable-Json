{
    "Costume340018_TH.txt": "ตามกฎของ Simulanka แก่นแท้ของสิ่งมีชีวิตทั้งหลายจะต้องสอดคล้องกับรูปลักษณ์ที่เทพธิดาแห่งโชคชะตาสร้างขึ้น\\nหรือพูดอีกอย่างหนึ่งก็คือ ท่าทางอัศวินของ Kirara นั้นสอดคล้องกับตัวละครตัวหนึ่งในเทพนิยายที่เขียนขึ้นโดยเทพธิดา\\nแต่ไม่ว่าคุณหรือเธอจะเดินไปจนทั่วทั้ง Simulanka ก็ไม่เคยได้ยินเรื่องราวการปรากฏตัวของอัศวินเลย\\nพวกคุณที่กำลังงุนงงจึงไปสอบถามกับคุณนักสืบ จึงได้รู้ว่าเขาเคยได้ยินเสียงของเทพธิดา และล่วงรู้ความลับเยอะแยะมากมาย\\n\\nเพราะเหตุนี้ พวกคุณเลยได้ยินเรื่องราวแบบนี้จากปากของเขา...\\nในบรรดาสัตว์นานาชนิด แมวคือสัตว์ที่เทพธิดาชื่นชอบมากที่สุด เธอถึงขั้นเคยลองสร้างอาณาจักรสำหรับพวกมันขึ้นใน Simulanka ด้วย\\nในแผนการของเทพธิดา อาณาจักรแห่งใหม่นี้จะเต็มไปด้วยประชากรแมวน้อยใหญ่ หลากหลายสายพันธุ์และหลากสีสัน\\nณ ที่แห่งนี้ การกระจายความสุขจะขึ้นอยู่กับหลักความสมดุล รอยยิ้มของประชากรทุกคนจะประกอบความสุขที่พอเหมาะ ไม่มากหรือน้อยเกินไป\\nเหล่าแมวเหมียวไม่เคยโศกเศร้า อารมณ์ที่หดหู่ที่สุดของพวกเขาก็คงจะมีแค่ระดับ \"คันหยุกหยิกเหมือนมีก้อนขนติดอยู่ในคอ\" ก็เท่านั้น\\nแต่ต่อให้ไอจนสุดแรงก็ไม่อาจคายก้อนขนนั้นออกมาได้ เพราะว่านั่นเป็นอารมณ์ทางด้านลบ ที่ไม่อาจเกิดขึ้นในจิตใจของพวกเขาได้\\nความสุขเป็นนิรันดร์ไม่แปรเปลี่ยน ความทุกข์ไม่อาจก่อเกิด ทั้งสองข้างของตาชั่งแห่งจิตใจนั้นหนักไม่เท่ากัน และการตั้งค่านี้ก็ไม่ได้สมดุล\\nแต่ว่าความสนใจของเทพธิดาถูกดึงดูดไปโดยต้นฉบับอื่น เรื่องราวที่รอคอยการเปิดเผยจึงต้องถูกพับเอาไว้ชั่วคราว\\n\"คุณสมบัติพื้นฐานของเรื่องราวคือความปรารถนาที่จะมีเหตุผล\" ว่ากันว่าในภายหลังเทพธิดาได้พูดกับตัวเองเช่นนี้\\nเมื่อความขัดแย้งภายในไม่ได้รับการแก้ไข รูปแบบของโครงเรื่องก็จะพัฒนาไปในทางที่ผิด เพื่อแก้ไขความไร้เหตุผลนั้นด้วยตัวของมันเอง\\nอัศวินแมวเหมียวปรากฏตัวขึ้นที่มุมหนึ่งของกระดาษต้นฉบับ เมื่อเทพธิดาไม่ได้สังเกตเห็น เธอจึงได้หนีออกมาจากตัวอักษรระหว่างบรรทัด\\nเธอได้ขโมยความโกรธ น้ำตา และความโศกเศร้าจากหน้าอื่น ๆ ของต้นฉบับ แล้วนำไปแจกจ่ายทั่วทั้งถนนและตรอกซอกซอยในอาณาจักรแมวเหมียว\\nรอยยิ้มที่เหมือนหน้ากากเหล็กของประชากรที่อยู่อาศัยจึงเกิดการเปลี่ยนแปลง วิถีแห่งโชคชะตาที่วางแผนไว้แต่เดิมก็เริ่มแตกต่างออกไป\\n\"การอยู่อย่างอิสระและความเอาแต่ใจต่างหากล่ะ ที่เป็นธรรมชาติที่แท้จริงของแมว\" อัศวินจอมเจ้าเล่ห์ประกาศเอาไว้เช่นนี้\\nเทพธิดาไม่พอใจที่ผลงานของตนเองถูกแทรกแซง แต่การคัดค้านของอัศวินคนนี้ก็ทำให้เธอตัดสินใจว่า:\\nงั้นก็ปล่อยให้ความคิดที่ไม่สมบูรณ์แบบนี้อยู่บนกระดาษต้นฉบับต่อไปละกัน อาณาจักรแมวเหมียวก็ควรจะมีอิสระมากกว่านี้จริง ๆ นั่นแหละ\\n\\nไม่น่าแปลกใจเลยที่คุณหาร่องรอยของอัศวินไม่เจอ ภาพลักษณ์ของการกบฏนั้นไม่เคยได้ออกไปจากกระดาษต้นฉบับ และมีอยู่เฉพาะในความทรงจำพิมพ์เขียวของโลกเท่านั้น\\nขณะที่คุณกำลังครุ่นคิดอยู่นั้น คุณก็ได้มองเห็นดวงตาของ Kirara เปล่งประกายขึ้นมา ดูเหมือนว่าเธอจะชอบเรื่องราวของอัศวินนี้มาก\\n\"ในที่สุดฉันก็เข้าใจแล้วล่ะ ว่าทำไมฉันถึงได้สวมบทบาทเป็นอัศวิน!\"\\n\"ไม่ใช่เพราะว่า Kirara เป็นแมวหรอกเหรอ?\" ถึงแม้จะคิดแบบนี้ แต่คุณก็ไม่ได้พูดประโยคนี้ออกไป\\n\"อัศวินได้คืนความปรารถนาที่ขาดหายไปในหัวใจให้กับทุกคน หน้าที่ของพนักงานส่งของเอง ก็เป็นแบบนั้นเช่นกัน\"\\n\"จะต้องนำสิ่งของที่ลูกค้าต้องการที่สุดไปส่งให้ถึงมือพวกเขาในสภาพที่สมบูรณ์ และเติมเต็มความปรารถนาของพวกเขา\"\\n\"นี่ก็คือแก่นแท้ของงานส่งของยังไงล่ะ ซึ่งอัศวินเองก็เหมือนกัน\"\\nพอพูดจบ หางของ Kirara ก็ม้วนงอขึ้นมาด้วยความภาคภูมิใจในตัวเองอย่างมีความสุข\\nความชอบในงานส่งของนั้นทำให้คุณประทับใจมาก แม้จะไม่แน่ใจว่ากฎของ Simulanka จะยอมรับคำพูดแบบนี้มั้ย แต่ว่าคุณก็ยังยอมรับสมการที่ Kirara เสนอขึ้นมาอยู่ดี\\n\"ใช่แล้ว พนักงานส่งของเป็นอาชีพที่เจ๋งสุด ๆ ไปเลยล่ะ!\""
}