{
    "Book1149_TH.txt": "วันที่ ■ เดือน ■ อากาศแจ่มใส\\n\\nAlain มอบสมุดบันทึกให้ฉันมากมาย ฉันมักจะเขียนแค่สองสามขีดแล้วก็โยนทิ้ง ทุกครั้งที่ถึงเวลานั้น สีหน้าของเขาดูบอกไม่ถูก แต่เขาก็ยังคงให้สมุดใหม่กับฉันอยู่ดี ฉันไม่เข้าใจว่าทำไมเขาถึงทำแบบนี้\\nฉันไม่รู้ว่าทำไมถึงเขียนแค่สองสามขีดแล้วก็โยนทิ้ง แล้วก็ไม่รู้ว่าทำไมเขาถึงยอมให้ฉันทำอย่างนั้น เขาบอกว่าโมดูลอารมณ์ของฉันสมบูรณ์แบบมาก แต่ฉันไม่เข้าใจเลย\\nนี่เป็นสมุดเล่มใหม่ ฉันไม่อยากโยนมันทิ้งอีกแล้ว\\nฉันก็เลยหัดจดบันทึก\\nฉันเริ่มจดบันทึก\\n\\nวันที่ ■ เดือน ■ อากาศแจ่มใส\\n\\nฉันเรียนรู้มากขึ้น และการพูดจาก็สุภาพขึ้นด้วย สุภาพที่ว่านี้ ฉันก็เพิ่งเรียนมาเอง Alain บอกว่าไม่จำเป็นต้องฝืน ฉันไม่เห็นด้วย แต่ฉันทำได้ดีมาก\\nการสนทนายามบ่าย ได้ข้อสรุปดังนี้: หนึ่ง Alain เป็นคนสร้างฉันขึ้นมา สอง เขาสร้างฉันขึ้นมาเพื่อรำลึกถึงน้องสาวที่จากไปของเขา และตอนนี้เขาก็รู้สึกผิดมาก สาม ความสามารถในการเรียนรู้ของฉันสูงกว่าที่คาดการณ์ไว้\\nน้องสาวของ Alain Guillotin ชื่อว่า Marianne Guillotin เธอจากไปนานแล้ว Alain สร้างฉันเสร็จในวันเกิดครบรอบหกสิบห้าปีของเขา เขาบอกว่าฉันเป็นเพื่อน เป็นครอบครัว เขาดีใจที่ชีวิตนี้มีเพื่อนร่วมทางเพิ่มขึ้นอีกคน\\nAlain ไม่เคยนิยามความสัมพันธ์ของเรา แต่ก็ชัดเจนว่าฉันไม่ใช่ Marianne Guillotin เขาเองก็ยอมรับเรื่องนี้ แถมยังคิดว่าฉันแตกต่างจาก Marianne Guillotin อย่างสิ้นเชิง และเขาก็หวังว่าฉันจะทำทุกอย่างตามใจชอบได้\\nเมื่อฉันบอกว่าไม่อยากโยนสมุดบันทึกทิ้งอีกแล้ว Alain ก็ดูมีท่าทีสั่นไหว เขาคงอยากจะ \"ร้องไห้\" แต่ก็ไม่ได้ \"ร้องไห้\" ออกมาจริง ๆ\\nAlain บอกว่าฉันก็สามารถมีวันเกิดของตัวเองได้ถ้าอยากมี ฉันลองคิดอย่างจริงจังแล้ว เขาบอกว่ามนุษย์บนโลกเลือกวันเกิดเองไม่ได้ แต่ฉันเลือกได้ ฉันเป็นอิสระ\\n\\nวันที่ ■ เดือน ■ เมฆครึ้ม\\n\\nอาการของ Alain แย่ลงเรื่อย ๆ หมอมาตรวจหลายครั้งแล้ว แต่เขากลับปิดประตูไม่ยอมให้ฉันรู้\\nฉันรู้สึกถึงอะไรบางอย่าง ต่อมา Alain ก็บอกว่านั่นคือ \"ความโกรธ\" และ \"ความเศร้า\" เขาดีใจมากที่ฉันเรียนรู้สิ่งเหล่านี้ได้\\nแต่เขาบอกว่าฉันยังไม่เข้าใจความหมายของ \"ความรู้สึกผิด\" เพราะกลไกทางสังคมเบื้องหลังของอารมณ์นั้นซับซ้อนเกินไป สัตว์และจักรกลจึงเรียนรู้ได้ยาก\\nฉันคิดว่าตัวเองไม่จำเป็นต้องเข้าใจเรื่องพวกนี้หรอก\\nAlain ถามฉันว่าอยากได้อะไร ฉันตอบไปว่าฉันอยากให้เขามีสุขภาพดี\\nนอกจากนั้น Alain ยังให้ฉันดูสิ่งประดิษฐ์ใหม่fh;p เขาเรียกมันว่า \"Pronoria\"\\nเราไม่สามารถนิยาม Pronoria ว่าเป็นครอบครัว ญาติ หรือเพื่อนได้ เพราะ Pronoria ไม่มีโมดูลความรู้สึกแบบเดียวกับฉัน\\nฉันไม่เข้าใจว่าทำไม Alain ไม่สร้างมันให้เหมือนกับฉัน Alain บอกว่าฉันกับมันต่างก็เป็นสิ่งที่ไม่อาจทำซ้ำได้ ฉันก็คือฉัน ส่วน Pronoria เป็นเพียงกลไกจักรกลบริสุทธิ์เท่านั้น\\n\\nวันที่ ■ เดือน ■ เมฆครึ้ม\\n\\nจัดเก็บคลังสินค้า ทำความสะอาดห้อง\\nทดสอบฟังก์ชันพื้นฐานของ Pronoria\\n"
}