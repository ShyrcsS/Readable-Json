{
    "Relic15030_5_TH.txt": "\\n\"ชิ้นส่วนแห่งควาเรนาห์นี้ต้องฝากเจ้าแล้ว สหายรักของข้า และข้าหวังว่าเจ้าจะรักษามันด้วยชีวิตและจิตใจ\"\\n\"นางมาจากภูมิปัญญาของดอกไม้ และสายใยจากท้องฟ้า และครอบครองความบริสุทธิ์ของชีวิต\"\\n\"ควาเรนาห์คือจุดหนึ่งในใจกลางของดอกไม้ เป็นแสงเพียงจุดเดียวท่ามกลางหยาดอมฤตนับพัน\"\\n\"โปรดทะนุถนอมของขวัญของข้า จวบจนวันที่ห้วงทมิฬสีดำกลืนกินสรรพชีวิตทั้งปวง...\"\\n\\nนิทานอันไกลโพ้นเล่าสู่กันฟังท่ามกลางแมกไม้เขียวขจีและดอกไม้งาม ล้วนถูกจดจำโดยผลและเมล็ดพันธุ์\\nรอให้นายหญิงแห่งบุปผาร่วงโรยเหี่ยวเฉาเป็นผุยผง จวบจนจ้าวแห่งทะเลทรายถูกลวงหลอกชักนำให้หลงผิดด้วยเพ้อฝัน\\nจวบจนทรราชเผด็จการถูกกลบฝังอยู่ในเม็ดทรายที่แปรผันตลอดกาล ความทะเยอทะยานทั้งปวงก็ดับมอดลงในที่สุด\\nจวบจนกว่าสิ่งที่มาจากดินจะกลับคืนสู่ทรายสีเหลือง สิ่งที่มาจากสายลมจะหวนกลับคืนสู่ป่าฝน...\\nราชินีแห่งแมกไม้เฝ้าดูการเปลี่ยนแปลงของโลกอย่างเงียบ ๆ โดยคำนึงถึงคำสาบานที่ได้ให้ไว้กับผู้วายชนม์\\n\\n\"โปรดให้สัญญากับข้าว่าจะรักษาควาเรนาห์ดวงนี้ไว้ สหายของข้า สหายที่ข้ารักที่สุด\"\\n\"หลังจากที่พวกเราจากไปแล้ว มนุษย์ก็คงยังระหกระเหินดั่งทารกที่เพิ่งออกจากผ้าห่อตัวเป็นครั้งแรก\"\\n\"เปราะบางแต่แข็งแกร่งพอที่จะเอาพิชิตลมป่า เปลวไฟที่แผดเผา และความไม่สมบูรณ์ของตัวเอง\"\\n\"แต่สิ่งที่ข้าเศร้าโศก หาใช่ภัยพิบัติที่สามารถคาดการณ์ได้ แต่เป็นความมืดมิดที่แสนโกลาหล...\"\\n\"มีเพียงความอาฆาตพยาบาทอันมืดมิดและการคุกคามของ 'ความตาย' เท่านั้นที่สามารถบดขยี้ดอกตูมได้\"\\n\\nเมื่อสรวงสวรรค์ในอดีตถูกทรายสีทองกลืนกินไปในที่สุด จ้าวแห่งแมกไม้จึงได้ปฏิบัติตามข้อตกลงเดิม:\\nฟังเจตจำนงของควาเรนาห์ สร้างรูปร่างที่งดงามให้กับมัน และเปลี่ยนมันให้กลายเป็นชีวิตที่งดงามหาที่เปรียบมิได้——\\nนั่นคือวิหคศักดิ์สิทธิ์ \"ซีเมิร์ก\" ที่มีลำตัวเสมือนรวบรวมสีสันของนกนับพัน และเสียงร้องประสานของเสียงนกและดอกไม้นับพัน...\\nความฝันสุดท้ายของโอเอซิสถูกรวมอยู่ในร่างเดียว กลายเป็นทะเลดอกไม้ที่บริสุทธิ์สดใสไร้ที่สิ้นสุดที่ซ่อนอยู่ในส่วนลึกของวิหคศักดิ์สิทธิ์"
}