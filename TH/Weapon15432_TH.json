{
    "Weapon15432_TH.txt": "\\nนั่นคือยุคสมัยที่กฎแห่งผืนน้ำยังไม่หลอมรวมเป็นรูปร่างดั่งทองเหลือง เหล่าหัวหน้าเผ่าที่เคยปกครองดินแดนอนารยชนในอดีตต่างรีบเร่งสร้างอารยธรรม\\nเช่นเดียวกับคำสาบานที่แต่ละคนให้ไว้ ต่อหน้าดาบยาวแห่งทะเลสาบแห่งแสงในครั้งนั้น ด้วยปณิธานที่ต่างกัน คนชุดม่วงที่เปลี่ยนคำเรียกตนเองว่าเป็นชนชั้นสูง ได้ตีความกฎเกณฑ์ และความยุติธรรมด้วยตนเอง\\nในลำดับสายเลือดของราชาและนักรบผู้ยิ่งใหญ่แห่งทะเลสูง ไม่ได้ขาดผู้มีเมตตาล้นเหลือ และไม่ได้ขาดคนเจ้าเล่ห์ทะเยอทะยาน หรือลูกหลานที่ละโมบซึ่งฝังรากลึกอยู่ใต้เงามืด\\nคนเหล่านั้นใช้หน้ากากอันสัตย์ซื่อเมตตา ปิดบังความบ้าคลั่งต่อความมั่งคั่งและอำนาจ ดื่มด่ำไปกับความโกรธแค้นและความทุกข์ของคนยากคนจน ราวกับไวน์สีแดงในแก้ว\\n\\n\"แน่นอนว่า ฉันรู้ข้อห้ามที่นักล่าทองคำกำหนดไว้ว่า ให้เราอยู่ห่างจากการทะเลาะวิวาทในมหานครแห่งนั้น อย่าให้คมดาบของเราแปดเปื้อนเลือดของพี่น้องเรา\"\\n\"แต่พวกบอกฉันทีสิว่า ระหว่างโจรที่เข่นฆ่าผู้ชอบธรรม เหล่าหัวหน้าเผ่าที่ทำร้ายผู้อ่อนแอ มันต่างจากปีศาจร้ายที่พรากชีวิตผู้บริสุทธิ์ตรงไหน?\"\\n\"สหาย เหล่าทายาทของ Remuria และพี่น้องทุกคน โปรดฟังฉันให้ดี: การผดุงความยุติธรรมคือเป้าหมาย ไม่ใช่การผูกมัดตัวเอง\"\\n\"หากพวกเธอเห็นทะเลแห่งทุกข์แล้ว แต่กลับไม่อยากทำให้ชื่อเสียงอันสูงส่งของตัวเองต้องด่างพร้อย งั้นก็ให้ฉันละทิ้งนามสกุล Walter และตัดขาดกับกลุ่มนักล่านับแต่นี้ไป\"\\n\\nด้วยเหตุนี้ ทายาทของจักรวรรดิจึงได้เป็นศัตรูกับทายาทของราชาแห่งแดนเหนือของทะเลสูงอีกครั้ง\\nเพียงแต่ครั้งนี้ ผู้ที่อยู่ข้างเดียวกับคนยากคนจน กลับเป็นทายาทของผู้รุกรานในอดีต\\nเขาทิ้งดาบยาวที่รับสืบทอดมาจากนักล่าทองคำ และเปลี่ยนมาใช้ธนูสั้นที่เพื่อนร่วมรุ่นดูแคลน\\nเขาเร้นกายอยู่ท่ามกลางราชวังสูงใหญ่ราวกับเงามืด และใช้เลือดต่างหมึกวาดเชือกแห่งการพิพากษา\\nนักล่าผู้ผอมแห้งไม่เหมาะที่จะเผชิญหน้ากับมอนสเตอร์ตรง ๆ แต่กลับเชี่ยวชาญในศิลปะการปลิดชีพคนชั่ว\\nงานเลี้ยงที่แปดเปื้อนด้วยเลือดสีทองและดำมักใช้เสียงอึกทึกเป็นดั่งไวน์ เหล่าองค์ชายไม่เคยกลัวความขัดแย้งและความวุ่นวาย\\nความเงียบที่เกิดขึ้นกะทันหันและลางมรณะที่ย่างกรายมาเป็นลำดับ กลับกลายเป็นสิ่งที่อีกฝ่ายเกรงกลัวสุดแสน...\\n\\n...\\n\\nบางทีอาจเพราะคำนึงถึงการใช้งานจริง ทั้งทักษะการลอบสังหารที่คร่าชีวิตพวกชนชั้นสูงนับไม่ถ้วน\\nทักษะการยิงธนูที่แต่เดิมถูกใช้เพื่อให้แทงทะลุลำคอของผู้กดขี่ และวิธีเดินที่เดิมทีใช้เพื่อหลบหนี\\nแม้ว่าจะถูกประหารโดยกบฏของตระกูล Walter และถูกล้างมลทินในเกมเดิมพันของคนชุดสีม่วง\\nหลังจากถูกยกย่องให้เป็นเพชฌฆาตแห่งเงามายาในละครที่ได้รับการสนับสนุน จนกลายเป็นไอดอลที่ไร้พิษสงไปแล้ว\\nพวกมันก็ไม่เคยสูญหายไป แต่ได้ถูกสืบสานโดยนักล่าเงารุ่นหลัง ภายใต้การอนุมัติโดยปริยายจากผู้มีอำนาจสูง\\nจนกระทั่งเหตุการณ์ล้อมเมือง Poisson ในอีกหลายพันปีต่อมา พวกมันก็ทำให้แม่น้ำย้อมไปด้วยเลือดของผู้ที่พวกมันสาบานว่าจะปกป้อง..."
}