{
    "Weapon13431_2_TH.txt": "\\nเช่นเดียวกับน้ำในบ่อน้ำพุที่ไม่มีรูปร่างตายตัว หัวใจของมนุษย์และภูตก็ไหวเอนไปตามสายลมยามค่ำคืนเช่นกัน\\nจนกระทั่งเปลวไฟของราชามังกรกำลังจะกลืนกินร่างของเด็กหนุ่ม เธอถึงได้รู้ตัวว่าเป้าหมายของตนได้ผันแปรไปตั้งนานแล้ว\\nแค่ทิ้งคนที่ศรัทธาในความยุติธรรมอย่างโง่งมงายไว้ที่นี่ก็พอ อีกอย่างเธอก็เคยเตือนเขาแล้วว่าให้ทิ้งหมู่บ้านไปเสีย\\nขอแค่หาใครอีกคนที่สามารถเป็นราชาได้ให้เจอก็พอ อีกอย่างอุดมคติของเขาก็ไม่ได้เกี่ยวข้องอะไรกับเธออยู่แล้ว\\n\\nแต่ถ้าเป็นแบบนี้จริง ทำไมเธอถึงต้องเผชิญหน้ากับไฟของมังกรเพราะความโง่งมของเขา ท่ามกลางสายตาตื่นตะลึงของเขาด้วยล่ะ?\\nบางทีนี่อาจเป็น \"การสื่อสารและความเข้าใจ\" ที่เจ้าแห่งผืนน้ำแสวงหาก็เป็นได้ ภูตน้ำสาวคิดเช่นนี้\\nเธอคลี่ยิ้มบางให้เขาเป็นครั้งสุดท้าย ปกคลุมเปลวไฟที่เจิดจ้าดั่งดวงตะวัน เหลือเพียงแสงสีรุ้งในไอน้ำที่พวยพุ่งขึ้นมา\\n\\n...\\n\\nม้วนภาพของ Meztli ที่สืบทอดกันมาตั้งแต่สมัยโบราณนั้น บอกเล่าอีกเรื่องราวหนึ่ง ซึ่งแตกต่างออกไปอย่างสิ้นเชิง...\\nภายใต้แสงจันทร์อันอ่อนโยน ผู้กล้า Uenuku ได้พบกับภูตน้ำสาวที่ร่อนเร่อยู่ในต่างแดน และตกหลุมรักเธอ\\nแต่เพราะความระแวงเพียงชั่ววูบเดียว จึงต้องแยกจากคนรักที่ชื่อว่า Hineila (หรือ Ianeira)\\n\"มีคำกล่าวว่าใจมนุษย์รวนเรดั่งเกลียวคลื่น ทว่าการพิชิตกระแสคลื่นนั้นเป็นเรื่องง่ายดาย แต่การเอาชนะใจคนนั้นช่างยากเย็นแสนเข็ญ\"\\nด้วยความเสียใจและเคืองแค้น รอยเท้าของผู้กล้า Uenuku ได้ก้าวย่างไปทั่วทุกตารางนิ้วของแผ่นดินที่แผดเผา เพียงเพื่อตามหาคนรักกลับมา\\nในที่สุดการตามหาตลอดหลายทศวรรษ ก็ทำให้หัวใจที่แข็งกระด้างภูตน้ำสาวบังเกิดความสงสารขึ้นมา\\nเธอเก็บปุยเมฆอ่อนนุ่มจากฟ้า แล้วเปลี่ยนมันให้เป็นสายรุ้ง เพื่อนำทางให้ผู้กล้าไปยังอีกฟากหนึ่งของทะเล\\nภายใต้พรแห่งเพลิงศักดิ์สิทธิ์ ในที่สุดผู้กล้า Uenuku กับคนรักก็ได้พบกัน และไม่เคยแยกจากกันอีกเลยนับแต่นั้นมา\\nผู้อาวุโสในเผ่าเชื่อว่า เปลือกหอยที่เห็นในทุกวันนี้ คือเศษเสี้ยวของสายรุ้งที่ตกลงไปในทะเลในตอนนั้น\\nสาเหตุที่เปลือกหอยมักจะอยู่เป็นคู่กัน เพราะพวกมันเป็นสัญลักษณ์ของความปรารถนาที่จะอยู่ร่วมกันพร้อมหน้า"
}