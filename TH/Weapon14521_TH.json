{
    "Weapon14521_TH.txt": "\\nเมื่อหอคอยของ Shah Ramshahr พังทลายลงในที่สุด ดุจความฝันหวานล้ำที่อาบด้วยยาพิษ ในพายุทรายอันคาวคลุ้ง\\nราชอำนาจถูกส่งผ่านไป ในหมู่แว่นแคว้นนับไม่ถ้วน ที่มีอายุขัยสั้นราวหยาดน้ำค้างยามรุ่งอรุณ ก่อนจะถูกฝังกลบด้วยเลือดและน้ำตาในเวลาไม่นาน\\nภายใต้โดมไพลิน เหล่าชนชั้นสูงผู้เคยน้อมมอบบังเหียนแก่ทรราช ก็ได้สลัดพ้นจากพันธนาการนั้น\\nแต่กลับหันไปติดตามราชาตัวปลอมผู้อวดอ้างตนว่าเป็นปราชญ์ และกระโจนเข้าสู่เกมแห่งเลือดและทราย ท่ามกลางซากปรักหักพังใต้ตะวันอันแผดเผา\\n\\nชาว Tulaytullah ผู้หยิ่งทะนง พวกเขาได้ทอดทิ้งคำตักเตือนของปราชญ์ผู้เงียบงัน ไว้เบื้องหลังไปเนิ่นนานแล้ว\\nจนกระทั่งความทะเยอทะยานได้เลือนหายไป พร้อมกับชื่อของ Gurkan จึงได้ตระหนักถึงราคาที่ต้องจ่ายให้กับการกบฏ\\nเมื่อเหล่า Khagan ที่โหดเหี้ยมควบม้ามาถึง ก็ไม่เหลือนักรบปกป้องสวนบุปผาเสาอนันต์อีกต่อไป\\nผู้คนที่ลุ่มหลงในฝันแห่งทองคำ ทำได้เพียงยอมสยบต่อนายใหม่ ดุจสัตว์เลี้ยงแสนเชื่องอีกครั้ง\\n\\nทหารและเจ้าพนักงานเก็บภาษีผู้ละโมบ เดินทางมาจากแดนไกล ขูดรีดชาวเมืองที่ชินชาไปจนสิ้น\\nแม้ว่าราชสำนักสีมรกตที่อ้างตนว่าเมตตา จะกดขี่ราษฎรไม่ต่างกัน\\nแต่การต้องยอมจำนนอยู่ใต้กีบเหล็กของคนต่างแดน ก็ย่อมมีผู้ที่แสวงหาการปลอบประโลมจากอดีต ที่ถูกแต่งแต้มให้งดงามดั่งบทกวีเสมอ\\nในเงาอันเย็นเยียบที่แสงตะวันสาดส่องไม่ถึง พวกเขาขับขานถึงความยิ่งใหญ่ ในยุคอันสั้นของกษัตริย์ Humayun\\n\\nเพื่อปลดปล่อยเพื่อนพ้องจากพันธนาการ ชนชั้นสูงวัยเยาว์นาม Goudarz จึงย่างเท้าเข้าสู่วิหารที่ถูกฝังลึกอยู่ใต้ผืนทราย\\nตำนานเล่าว่าวังแห่งนั้นเป็นของราชาแห่งนกกุลา ผู้เป็นปราชญ์สูงสุดในหมู่นักปราชญ์ทั้งเจ็ด ทั้งยังเป็นผู้ส่งสาสน์ลับของดวงดาวและดวงจันทร์\\nมันเป็นแผนการที่แทบจะสิ้นหวังโดยสิ้นเชิง เพราะกลอุบายกอบกู้ชาติใด ๆ ก็ไม่อาจต้านทานกองทัพของผู้พิชิตอันเจิดจรัสประดุจดวงตะวันได้\\nนักปราชญ์ของ Tighnar ได้จากไปนานแล้ว วิหารอันโอฬารของมหาปราชญ์ในผืนทราย ก็ได้ถูกกลืนหายไปในทะเลทรายสีเหล็ก\\nแต่ในส่วนลึกของธารวารีที่เหือดแห้ง กลับมีเสียงสะท้อนอันศักดิ์สิทธิ์และเก่าแก่ ดังก้องตอบรับคำภาวนาของเขา...\\n\\n\"บุตรผู้สูงศักดิ์แห่งสายโลหิต เจ้าปรารถนาในพลังแห่งตะวันแผดเผาและวายุทราย หวังที่จะใช้ทรายดูดสร้างหอคอยสูงเสียดฟ้าขึ้นมาอีกครั้ง\"\\n\"ข้าสามารถมอบอำนาจที่เหล่าศาสดา และผู้ศรัทธามิเคยได้ประจักษ์ให้แก่เจ้าได้ เช่นเดียวกับการมอบน้ำเค็มขมให้แก่อูฐที่กระหาย\"\\n\"เพียงแต่จ้าวแห่งดอกไม้และโอเอซิสเคยทิ้งปริศนาสามข้อไว้ มอบให้แด่ราชันมงกุฎแดงที่ข้ารับใช้\"\\n\"แต่ผู้ปกครองผู้เปี่ยมด้วยปัญญา และสายตาอันเฉียบแหลมองค์นั้น จนกระทั่งจมดิ่งสู่ห้วงนิทราอันมืดมิดด้วยพิษร้าย ก็ยังมิอาจเข้าใจความหมายของมันได้\"\\n\"หากเจ้าสามารถขจัดความสับสน ที่รบกวนจิตใจข้ามาเนิ่นนานนี้ได้ ข้าจะมอบอำนาจแห่งราชอาณาจักรให้แก่เจ้าเป็นรางวัล\"\\n\\nGoudarz ผู้เยาว์วัยตอบกลับไปว่า:\\n\"ข้าแต่ท่านผู้ศักดิ์สิทธิ์ผู้ดูแลโองการสวรรค์ คัมภีร์ โอสถ และปัญญา โปรดบอกเล่าปริศนาโบราณนั้นแก่ข้าด้วยเถิด\"\\n\"ข้าจะขอถวายคำตอบของมนุษย์ด้วยเจตจำนงอันจริงแท้ เพราะบนเส้นทางของข้า ไม่มีที่ว่างสำหรับเงามืดของความหลอกลวง\"\\n\\nและแล้ว ผู้ทรงปัญญาในหมู่นักปราชญ์จึงเอ่ยปากขึ้น:\\n\"สิ่งใดที่รุ่งเรืองเฟื่องฟู แต่แล้วกลับร่วงโรยสูญสิ้น?\"\\n\"มันเต็มเปี่ยมดั่งจันทร์เพ็ญ และแหว่งเว้าดุจจันทร์ดับสูญ\"\\n\"ทั้งปราชญ์และคนเขลา ล้วนต่างเฝ้าถวิลหา\"\\n\"แต่มันกลับเป็นดั่งกระแสน้ำ ขึ้นลงในใจคนอยู่เสมอ?\"\\n\\nGoudarz ผู้เยาว์วัยตอบกลับไปว่า:\\n\"ท่านพูดถึงแผนการร้ายและการทรยศ ความอ่อนแอและความเหนื่อยล้า ที่งอกเงยอยู่ใต้ผ้าคลุมของเหล่าปราชญ์ ผู้กล่าวอ้างคุณธรรมจอมปลอม\"\\n\"เป็นเพราะความอ่อนแอของพวกเขา โดมสีฟ้าไพลินจึงต้องล่มสลาย ปวงประชาจึงต้องหลั่งน้ำตาโศกศัลย์\"\\n\\nผู้ทรงปัญญาในหมู่นักปราชญ์หัวเราะลั่น และไม่ได้ตัดสินคำตอบของชนชั้นสูงวัยเยาว์\\nแต่ก็ยังคงมอบอำนาจแห่ง \"กลฉ้อฉล\" ไว้ในมือของเด็กหนุ่มตามคำสัญญา\\n\\nด้วยเหตุนี้ ชื่อของ Goudarz จึงค่อย ๆ เลือนหายไปจากบันทึกประวัติศาสตร์\\nและถูกแทนที่ด้วยพระนามอันเกรียงไกรของกษัตริย์ Saleb Dowleh\\nนักรบผู้เคยกีดกันคำลวงในวันวาน ได้ถักทอราชอำนาจขึ้นด้วยเล่ห์เหลี่ยมอันแยบยล\\nและสร้างภาพลวงตาแห่งยุคทองขึ้น ภายใต้แสงรุ้งในยามพลบค่ำ\\n\\n...\\n\\nจนกระทั่งคำลวงอันสมบูรณ์แบบที่สุด ก็ไม่อาจควบคุมความโลภในอำนาจที่ไม่รู้จักพอได้\\nจนกระทั่งสิ่งที่สร้างขึ้นโดยนายแห่งทราย ก็ไม่อาจเสกสรรภาพมายาแห่งปาฏิหาริย์ได้อีกต่อไป\\nเสียงของราชาแห่งนกกุลาดังขึ้นอีกครั้ง และถามคำถามเดิมกับเขา\\nองค์ราชาผู้ชราภาพพร้อมด้วยบทเพลงโศกาแห่ง Gurabad ได้มอบคำตอบสุดท้ายของตน:\\n\\n\"ข้าแต่ท่านผู้ศักดิ์สิทธิ์ บัดนี้ข้าพ่นได้เพียงคำลวงหลอก แม้แต่ตัวข้าเองก็ยังไม่อาจเชื่อในวาจาของตนได้\"\\n\"สิ่งที่ข้าทำได้ในตอนนี้มีเพียงชักดาบสู้จนตัวตาย อย่างน้อยก็ไม่ควรทำให้พี่น้องที่มาช่วยต้องผิดหวัง\"\\n\"ข้าแต่ท่านผู้ศักดิ์สิทธิ์ ไม่ว่าท่านจะแสวงหาสัจธรรมหรือคำลวง ก็เชิญลิ้มรสมันได้จากโลหิตของข้าที่ยังอุ่นอยู่เถิด\"\\n\\nหลังจากนั้น ราชอำนาจก็ถูกช่วงชิงโดยเหล่า Dey ต่างเผ่าพันธุ์ จนกระทั่งทุกแว่นแคว้น ถูกพายุแห่งทะเลทรายบดขยี้จนเป็นผุยผง\\nและดุจดั่งการเก็บแสงจันทร์สีอำพันราวน้ำผึ้ง ผู้ศักดิ์สิทธิ์ก็ได้รับเจตจำนงสุดท้ายขององค์ราชามาไว้เป็นคำตอบ"
}