{
    "Weapon14514_TH.txt": "\\n\"เราจะจดจำคำสาบานนับพันปี และปกป้องรากฐานอันดีของเมืองแห่งน้ำ\"\\n\"อย่าลืมโซ่ตรวนแห่งบาป ที่ครั้งหนึ่งเคยล่อลวงเราดุจน้ำผึ้ง\"\\n\"อย่าลืมหน้าที่ที่ดูหนักอึ้งราวโซ่ตรวนที่เราแบกรับ\"\\n\"เพราะนั่นหมายถึงเหล่าทวยเทพต่างเมตตาและวางใจในตัวเราเสมือนน้ำผึ้งที่หอมหวาน\"\\n\"เราคือโล่แกร่งต้านภัยพิบัติน้ำ และเป็นแนวป้องกันที่มั่นคง\"\\n\\nผู้พิทักษ์คนแรกมักจะนำสมาชิกใหม่ไปสาบานอย่างเคร่งครัดเสมอ\\nใช่ ไม่มีใครอยากจะเลือกชีวิตแบบนี้หรอก แต่ทุกอย่างต้องมีสิ่งแลกเปลี่ยนเสมอ\\nเราเคยเรายอมจำนนต่อความสุขของความรุนแรงในอดีต หรือขับเคลื่อนด้วยความโลภ\\nนี่ไม่ใช่แค่การชดเชยความยุติธรรม แต่เป็นการกอบกู้ครั้งสุดท้ายเช่นกัน\\nที่แห่งนี้ไม่มีแสงแดด และไม่มีครอบครัว ดังนั้นอย่างน้อยก็ต้องมีความสุข\\nถึงแม้บางครั้งจะสงสัยว่าพวกเขาเอ่ยคำสาบานเหล่านั้นกับตัวเอง\\nหรือเพียงแค่ต้องเปล่งเสียงที่ไร้ความหมายต่อตัวเองออกมา\\nแต่เขายังคงหวังอย่างยิ่งว่า ความสุขเมื่อเหล่าทวยเทพมอบหน้าที่อันหนักอึ้งให้นั้น\\nจะเหมือนแสงส่องสว่างให้กับชีวิตที่น่าเบื่อหน่ายและมืดมนของตนเอง\\nส่องสว่างเส้นทางข้างหน้าของ \"พี่น้อง\" เหล่านี้ และมอบความหมายให้กับชีวิตที่เหลือนี้\\nนี่จะกลายเป็นคำสอนของผู้พิทักษ์ ที่สืบทอดกันจากรุ่นสู่รุ่นราวกับสายน้ำที่หลั่งไหล\\nเพราะเมื่อหากลางร้ายของวันสิ้นโลกมาเยือน สายน้ำท่วมจะชะล้างทุกสิ่งไป\\nเราจงต่อสู้เพื่อหน้าที่และความสุข เช่นเดียวกับที่ทวยเทพมีเราอยู่ในใจ\\n\\nหน้าที่ของพวกเราจบสิ้นแล้ว พรและหน้าที่ของทวยเทพ ก็ฝากฝังให้พวกเธอด้วยนะ\\nผู้พิทักษ์คนแรกถูกฝังไว้ท่ามกลางสายแร่ของเหมือง ที่เปล่งประกายแสงประหลาด\\nเพราะที่นั่นสว่างไสวที่สุด ชายผู้อาศัยอยู่ในเงามืดมานานหลายปี\\nและพร่ำโหยหาแสงสว่างที่เคยเห็นอยู่ในใจ หลับใหลอย่างเงียบ ๆ ใต้พื้นที่ใกล้กับรอยแยก\\n\\nสุดท้ายแล้ว น้ำท่วมที่พัดพาทุกสิ่งก็ไม่ปรากฏ\\nโชคชะตามักไม่มอบโอกาสที่จะตายอย่างมีเกียรติเสมอ\\nกระแสน้ำที่ไม่อาจรับรู้ได้กลับกัดกร่อนศูนย์ฝึกฝนอย่างเงียบ ๆ ราวกับจอมโจรรัตติกาล\\nคนที่จำใจเข้าร่วมกับพวกเขา รวมถึงผู้ที่อาศัยอยู่ใต้น้ำก็มีมากขึ้นเรื่อย ๆ\\nแต่ผู้ที่สาบาน ผู้ที่เข้าใจคำสาบาน และผู้ที่รู้คำสอนกลับยิ่งน้อยลงเรื่อย ๆ\\nกระทั่งเมื่อเวลาผ่านไป ป้อมปราการอันยิ่งใหญ่และมืดมิดก็โผล่ขึ้นจากใต้ทะเล\\nนักบวชคนสุดท้ายที่แสดงตนเป็นผู้พิทักษ์ เป็นบุรุษผู้ได้รับพรจากทวยเทพ\\nไม่มีใครรู้ว่าหลุมศพของเขาถูกฝังอยู่ที่ใด\\n\\nเมื่อเทียบกัน ที่แห่งนี้ถือว่าโชคดีแล้ว\\nทำนบอีกจุดที่เคยถูกกดขี่ ได้ถูกค้นพบโดยผู้ที่ต้องการมันในหลายปีต่อมา"
}