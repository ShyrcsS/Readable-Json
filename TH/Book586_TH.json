{
    "Book586_TH.txt": "ถึง \"Souka ผู้กล้าอันแสนมุ่งมั่นซึ่งใช้ปากกาต่างอาวุธ\":\\nชอบฉายาใหม่ของเธอมั้ยจ๊ะ Souka? พวกเด็กใหม่ที่ Aratani รับมาเป็นคนตั้งให้แน่ะ\\nเหล่าเด็กใหม่ได้ยินกันหมดแล้วว่า... รุ่นพี่คนหนึ่งข้ามน้ำข้ามทะเลไปสู่ป่าฝน ณ ต่างแดน เพื่อไปใช้ชีวิตอยู่ร่วมกับเพื่อนพ้องมอนสเตอร์ที่รู้จักกันก่อนหน้านี้\\nมีคนคิดว่าเธอเป็นนักเขียนหัวเก่าที่เข้มงวดกับมาตรฐานของเป้าหมายที่ใช้ \"อ้างอิง\" เป็นอย่างมาก แม้จะต้องอาศัยอยู่ในสภาพแวดล้อมอันตราย ก็ต้องเขียนผลงานที่ไร้จุดด่างพร้อยออกมาให้ได้\\nบางคนก็คิดว่าเธอจะพูดประโยคจำพวกนี้ออกมา: \"แค่ปากกาแท่งเดียว ไม่เพียงพอต่อการเขียนเรื่องราวที่จะทำให้ผู้คนชื่นชมได้หรอกนะ\" เพราะงั้นเธอจึงยกดาบไปกำราบมอนสเตอร์ แต่ปรากฏว่ากลับเจอแต่พวกที่มีนิสัยเป็นมิตร และได้กลายเป็นเพื่อนกันในที่สุด ด้วยเหตุนี้ถึงได้เกิดต้นฉบับเหล่านั้นขึ้น\\nแน่นอนว่าฉายาอย่าง \"ผู้กล้า\" มักจะเป็นชื่อที่ถูกผู้คนชื่นชมสรรเสริญเสมอ ยิ่งสำหรับนักเขียนไลท์โนเวลที่หมกตัวไม่ออกจากบ้านเป็นครึ่งค่อนเดือนด้วยแล้ว การออกเดินทางไปพำนักที่ต่างแดนเพื่อเก็บแรงบันดาลใจนั้น นับว่าเป็นการกระทำกล้าหาญที่สมควรแก่การเชิดชูจริง ๆ นั่นล่ะนะ\\nแม้ว่าสิ่งพวกนี้จะไม่ค่อยเกี่ยวอะไรกับการเทรนสิ่งมีชีวิตก็ตามเถอะ แต่ถ้าลองปรับใช้ให้ดี น่าจะเก็บเป็นข้อมูลสำรองได้นะ สักวันต้องเอาไปใช้ประโยชน์ได้แน่\\nกลับมาที่ประเด็นหลัก ต้นฉบับที่ส่งกลับมาเมื่อก่อนหน้านี้ใช้ได้เลยนะ ไม่ว่าจะเป็นการเก็บรายละเอียด หรือการใส่อารมณ์ความรู้สึก ต่างก็มีพัฒนาการอย่างใหญ่หลวง\\nไม่งั้นสู้ใช้แรงฮึดในตอนนี้ มาแก้ต้นฉบับหนึ่งในสามส่วนก่อนหน้านี้ให้เป็นรูปแบบใหม่หมดดีกว่ามั้ย?\\nพอดีกับที่เธอเองก็เคยบอกว่า คู่หูก่อนหน้านี้เหมือนจะไม่ค่อยมีเอกลักษณ์พิเศษอะไรเท่าไหร่ อยากแก้เขียนให้คู่หูมีต้นแบบเป็น \"Blitzara\" ฉันคิดว่าไอเดียนี้ไม่เลวเลย\\nปกติก็ไม่ค่อยเห็นตัวเอกที่มีธาตุไฟฟ้าอยู่แล้ว นอกจากไลท์โนเวลดังเรื่องเก่าที่เป็นแนว \"เกิดใหม่\" นั่นแล้ว ก็ไม่ค่อยมีไลท์โนเวลที่เอาเซตติ้งแบบนี้มาใช้แล้วล่ะ\\nถ้าพิจารณาจากผลลัพธ์ด้านการออกแบบแล้ว ไลท์โนเวลมักจะใช้สีทอง สีขาว หรือไม่ก็สีแดงมาเป็นองค์ประกอบสีหลักของตัวเอก แบบนี้สีม่วงก็จะสะดุดตาผู้คน เป็นประโยชน์ต่อการสร้างสรรค์ภาพประกอบแบบใหม่มากเลยล่ะ\\nยิ่งไปกว่านั้น สำหรับนักอ่านใน Inazuma แล้ว สีม่วงยังให้ความรู้สึกคุ้นเคยอันเป็นเอกลักษณ์ด้วย จุดนี้แค่เธอลองนึกดูก็น่าจะเข้าใจแล้วนะ?\\nเพราะงั้น หวังว่าช่วงนี้เธอจะดูแล \"Blitzara\" เป็นพิเศษ และสังเกตลักษณะความเคยชินของมันให้มากนะ\\nก่อนหน้านี้เธอเคยบอกว่า เธอกำลังหารสชาติต่าง ๆ เพื่อมาพัฒนารสชาติของ \"Marvelous Jelly\" พอดีเลย ฉันส่งของเฉพาะใน Inazuma มากับจดหมายด้วย จากความเข้าใจที่ฉันมีต่อ \"Blitzara\" แล้ว ถ้าเอาของพวกนี้ผสมเป็นรสชาติใน \"Marvelous Jelly\" ละก็ มันน่าจะชอบอยู่นะ\\nเธออย่าแอบกินไปก่อนซะล่ะ\\nจะตั้งตารอต้นฉบับชุดหน้านะ...\\n"
}