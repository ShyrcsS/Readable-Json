{
    "Book920_TH.txt": "แสงแดดที่ส่องแยงตาปลุกให้ Perroux ตื่น เขาลืมตาขึ้น และใช้มือขยี้ตาตามสัญชาตญาณ...\\nแขนและขากลับมาแล้ว มันไม่ใช่อุ้งเท้าแมวปุกปุยอีกต่อไปแล้ว\\nเมื่อคืนเกิดอะไรขึ้นกันนะ? Perroux พยายามนึกย้อนกลับไป\\n...ตอนนั้น แมวขาวดำ Perroux หันหัวรถม้ามุ่งหน้ากลับไปด้วยเสียงดัง \"ตึกตัก ตึกตัก\"\\nตอนนี้นาฬิกายังไม่ตีบอกเวลาเที่ยงคืน\\nก่อนที่รถม้าคันอื่นจะกลับมา Perroux ก็ได้กระโดดลงจากรถม้า แล้วย่องกลับบ้านไปเงียบ ๆ โดยไม่ให้ใครสังเกตเห็นราวกับแมวธรรมดาตัวนึง...\\nถ้างั้นตอนนี้...? แย่แล้ว! พระอาทิตย์ขึ้นสูงโด่งขนาดนี้แล้ว ถึงเวลาเข้างานของ Perroux ตั้งนานแล้วนี่นา!\\nPerroux ดีดตัวลุกจากเตียง สวมเครื่องแบบ แล้วกลับไปเป็นคนเฝ้าประตูใหม่อีกครั้ง\\n\\nประตูใหญ่ของบ้านนายท่านปิดสนิท มีป้ายเขียนไว้ว่า \"ไม่รับแขก\" ตั้งอยู่\\n\"พอแมวหายไป นายท่านก็ตรอมใจจนล้มป่วยหนักน่ะ...\"\\n\"แมวที่สวยขนาดนั้น ขนาดฉันเห็นแล้วยังชอบเลย จะโดนพวกหัวขโมยเล็งไว้ก็ไม่แปลกหรอก...\"\\n\"น่าสงสารจัง จะมีใครดีกับมันเหมือนกับนายท่านอีกมั้ยนะ?\"\\nพวกคนรับใช้นายท่านกระซิบกระซาบคุยกัน\\nดูท่าทางวันนี้คงไม่ต้องให้คนเฝ้าประตูมาทำงานแล้วล่ะ นาน ๆ ที Perroux จะได้หยุด แต่เขากลับกังวลใจมาก\\nไปไหนน่ะเหรอ? ก็ไปสำนักงานแมวเหมียวไงล่ะ\\nคืนนั้น และหลายคืนต่อมา Perroux กลับไปยังที่จอดรถม้าขนขยะ แล้วตรวจดูเงารถใต้ไฟถนนทีละคัน ทว่ากลับไม่มีปากท่อดำมืดนั้นอีกแล้ว\\nรองเท้าบูตกับหน้ากากก็หายไปด้วย\\nราวกับว่าเวทมนตร์ไม่เคยเกิดขึ้นมาก่อน และ Perroux ก็ไม่เคยพบเจอแมวที่พูดได้มาก่อนเช่นกัน\\nบางทีอาจเป็นเพราะลูกพี่แมวลายเสือจากไปแล้ว สำนักงานแมวเหมียวจึงปิดตัวลงตามไปด้วยก็เป็นได้...\\n\\nนายท่านล้มป่วยมาสามเดือน แต่แล้วเช้าวันหนึ่งในฤดูร้อน จู่ ๆ เขาก็หายดีอย่างกะทันหัน\\nเสียงฮัมเพลงของนายท่านดังมาจากในห้องนอน เพลงนั้นฟังดูสดใสและมีชีวิตชีวามาก ซึ่งเป็นเพลงแบบที่คนหนุ่มสาวในงานเต้นรำชอบร้องเวลาขอคู่เต้นกัน\\n\"Perroux มานี่สิ\" นายท่านกวักมือเรียก Perroux\\n\"ตึกตัก... ตึกตัก...\" Perroux ใจเต้นโครมครามขึ้นมาอีกครั้ง คงไม่ใช่ว่า...?\\n\"ชุดพิธีการชุดนี้ฉันใส่จนเก่าแล้ว นายเอาไปทิ้งที แล้วซื้อชุดใหม่มาให้ฉัน เอาแบบที่... ทันสมัยหน่อยล่ะ\" นายท่านพูดอย่างอ่อนโยน\\n\"โอ้...\" Perroux โล่งใจ และหอบชุดพิธีการตัวเก่าออกจากห้องไป\\n\"แต่นายท่านเป็นพวกหัวโบราณคร่ำครึสุด ๆ ไปเลยไม่ใช่หรือไง?\" Perroux และบรรดาคนรับใช้ต่างคิดอยู่ในใจลึก ๆ\\nกระดาษจดหมายแผ่นหนึ่งร่วงลงมาจากในกระเป๋าเสื้อชุดเก่า\\nหลังจากที่แมวลายเสือจากไปแล้ว นี่เป็นจดหมายที่เหล่าแมวเหมียวเขียนให้นายท่าน โดยจงใจใช้น้ำเสียงของแมวขนยาว เพื่อรายงานว่าสุขสบายดี:\\n\"คุณพ่อคะ หนูสบายดี หนูแนบปลาแห้งกับหนูตากแห้งมาให้พ่อกินด้วยนะ\"\\n\"แล้วก็ มาดาม Von Frigga ที่มาสู่ขอก็มีตัวตนอยู่จริง แต่ใจเธออยู่กับคุณพ่อ คุณพ่อเองก็ควรจะหาคู่ชีวิตสักคนได้แล้วนะ\""
}