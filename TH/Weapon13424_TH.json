{
    "Weapon13424_TH.txt": "\\nเล่ากันว่าฤดูหนาวมาจาก Hypeborea ฟยอร์ดและแสงออโรราของที่นั่นคดเคี้ยวและแหลมคม เหมือนกับด้านหนึ่งของเขี้ยวหมาป่า\\nส่วนธารน้ำแข็งและทุ่งหิมะจะเกิดรอยร้าวใหม่ขึ้นมา หรือเติมเต็มรอยแตกร้าวนั้นเสมอ จึงทำให้แผ่นดินเปลี่ยนแปลงอย่างไม่หยุดหย่อน\\nจนกระทั่งดินแช่แข็งสุดท้ายนี้ ได้ตัดเส้นที่เชื่อมตัวเองกับแผ่นดินขาดสะบั้น ราวกับมีความฝันหรือเจตจำนงของตนเอง\\nเหลือเพียงแค่ตำนานของเด็กหนุ่ม Ajax ที่ค้นพบเมืองแห่งทองคำกับหินขาวในส่วนลึกของทะเลน้ำแข็งเท่านั้น\\nเรื่องราวของฮีโร่หนุ่มได้นำเอาไออุ่นและลำแสงเล็ก ๆ มาให้ ท่ามกลางไอเย็นที่แผ่ออกจากชั้นน้ำแข็งหนา\\nเรื่องราวของเขามีอยู่มากมาย ขับเรือบุกฝ่าไปในท้องของปลาวาฬยักษ์ และเคยเผชิญหน้ากับมังกรบนทุ่งหิมะถึงเจ็ดวัน\\nเขาเคยรักกับสาวหิมะ (Snegurochka) แต่ก็สูญเสียคนรักไปเพราะอุบายร้ายของผู้แปรเปลี่ยน ซึ่งนั่นเป็นเรื่องที่น่าเศร้าเหลือเกิน\\n\\nเรื่องราวสุดท้ายที่ควรค่าแก่การเล่า เป็นดังนี้\\nเด็กหนุ่มที่ใช้ฉมวกจับปลาในน้ำทะเลใต้ชั้นน้ำแข็งเพื่อเลี้ยงชีพ จมเข้าไปในราชอาณาจักรที่ไม่เคยถูกค้นพบมาก่อน\\nเมืองหลวงที่จมดิ่งลงไปในพิภพเพราะภัยพิบัติครั้งโบราณ กลับสว่างไสวราวกับกลางวันแม้จะอยู่ใต้ดิน\\nราชาผู้น่าเกรงขามแต่เงียบขรึม นั่งอยู่บนบัลลังก์ที่แกะสลักจากหินสีขาว คทาของเขายังไม่ผุพังจากการกัดแทะของแมลง\\nส่วนรากไม้สีเงินขาวในสวนนั้น เหมือนมารดาหรือคนรัก ที่โอบกอดนักบวชผู้ชาญฉลาดไว้ในอ้อมกอด\\nสิ่งมีชีวิตที่งดงามแต่แปลกประหลาด มอนสเตอร์ที่บิดเบี้ยวแต่ดุร้าย ต่างก็ฟื้นขึ้นจากการหลับใหลนับพันปี...\\n\\nเสียงดังมาจากดินแดนอันไกลโพ้น...\\n\"...พ่อ! พ่อ! เฮ้! มีปลาติดเบ็ดแล้ว!\"\\n\\n\"...โอ้ โทษที\"\\n\\n\"แล้วไงล่ะ? ตอนหลังเป็นยังไงต่อเหรอ?\"\\n\\n\"ใช่... สุดท้าย เด็กหนุ่มก็เอาชนะมังกรที่หลับใหลอยู่ส่วนลึกสุดของอาณาจักร\"\\n\"สมบัติของมังกรคือทองคำมหาศาลไร้สิ้นสุด แต่เขาเป็นคนจิตใจดีและฉลาดเฉลียว เขาดูออกว่าทองคำเป็นต้นเหตุที่แท้จริงของความวุ่นวาย จึงเอาไปเท่าที่ตัวเองจำเป็นต้องใช้ เพื่อให้เพื่อนสนิทไว้รักษาตัวเพียงน้อยนิด\"\\n\\n\"เอ๋? จบแล้วเหรอ?\"\\n\\n\"จบแล้ว\"\\n\\n\"งั้นเหรอ... เล่าเรื่องอื่นต่อสิ!\"\\n\\n\"เรื่องอื่นเหรอ... ไว้คราวหน้าละกัน วันนี้เล่าแค่นี้พอ ไม่งั้นปลาจะตกใจหนีไปหมดแล้ว\""
}