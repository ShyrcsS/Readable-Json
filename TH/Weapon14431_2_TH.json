{
    "Weapon14431_2_TH.txt": "\\nนั่นคือยุคที่ธงของชนเผ่ายังไม่ถูกปกคลุมด้วยธุลีขาว และพันธสัญญายังมิได้สูญสิ้นสีสันไป\\nผู้ปกครองคนใหม่ของเมือง Cinder ยังไม่ได้กุมอำนาจสูงสุด และแผนการที่จะทรยศต่อคำสาบานนั้นยังไม่ได้ถูกคิดขึ้นมา\\nผู้กล้าฝาแฝดที่เคยพึ่งพาอาศัยกัน กลับเริ่มแตกแยก เพราะจุดยืนที่ต่างกันของพวกเขา\\n\\nแม้พวกเขาจะเกิดมามีสายเลือดเดียวกัน และเคยเดินบนเส้นทางเดียวกับผู้ที่ถูกฝังไปพร้อมกับเพลิงปฐมกาล\\nในสายตาของนักรบที่หมกมุ่นอยู่กับการแก้แค้น พวกมังกรนั้นยังคงแตกต่างจากช่างหลอมไฟผู้นั้น\\nแม้ว่าเขาจะไม่เคยคัดค้านคำสั่งสอนของผู้กล้าอย่างเปิดเผย แต่ความเกลียดชังของเขาที่มีต่อมังกรนั้นก็เป็นที่ทราบกันดี\\nและเพราะเหตุนี้ ผู้ปกครองเมือง Cinder จึงได้ออกคำสั่งให้ตามล่ามังกรชั่วร้ายที่หลบหนีไป\\nบรรดาผู้กล้าที่ยังคงรับใช้สหพันธ์ในเวลานั้น มีเพียง Ahpub เท่านั้นที่ตอบรับคำสั่ง\\nในนามของหัวหน้าเผ่า เขาได้นำนักรบจำนวนนับไม่ถ้วนจากเผ่าผองสรรพสิ่ง เดินทางมายังเหมืองแร่แห่งนั้น\\nและขอให้ผู้ปกครองแห่ง Nanatzcayan นำ \"อสูรร้ายที่ซ่อนตัวอยู่ในภูเขา\" ออกมา เพื่อหลีกเลี่ยงการปะทะกำลังกัน\\nหลังจากเผชิญหน้ากันอยู่หลายวัน ผู้กล้าผู้มีอารมณ์ฉุนเฉียวจึงเชิญน้องสาวแท้ ๆ ของตนไปยังสถานที่ที่ได้พบกันอีกครั้ง เพื่อพูดคุยกัน\\nและพยายามใช้คำพูดที่จริงใจ โน้มน้าวให้อีกฝ่ายหวนนึกถึงคำสาบานในวันนั้น แต่ทว่า...\\n\\n\"โง่เง่าจริง ๆ... โง่จนเกินเยียวยาแล้ว! ควันจากไฟหลอมทำให้จิตใจของเจ้ามืดบอด จนลืมความแค้นในอดีตไปแล้วหรือไง?\"\\n\"กฤษฎีกาของราชาองค์ใหม่ประกาศออกมาแล้ว หรือว่าเจ้าจะปกป้องอสูรร้ายจอมอำมหิตพวกนั้น แล้วทรยศต่อคำสาบานของสหพันธ์และของเรางั้นหรือ?\"\\n\\n\"เจ้ากับทรราชเมือง Cinder นั่นต่างหากที่ทรยศต่อคำสาบาน พี่ชายผู้โง่เขลา... เจ้ายังจำคำสั่งสอนของผู้กล้าได้อยู่หรือไม่?\"\\n\"หากเจ้ายืนกรานที่จะทำร้ายมังกรพวกนี้ที่ไม่ได้มีความขัดแย้งอะไรกับโลกนี้เลย ... Nanatzcayan จะถือว่าเจ้าเป็นศัตรูที่ทรยศต่อสหพันธ์\"\\n\"พี่ชาย พี่ชายผู้โง่เขลาของข้า... สิ่งที่พี่แสวงหานั้นไม่ใช่การแก้แค้นอีกต่อไปแล้ว พี่ก็แค่ต้องการสนองความกระหายเลือดของตัวเองเท่านั้น\"\\n\\nคำพูดที่ค่อย ๆ ทวีความรุนแรงและแสงจันทร์ที่ยิ้มเยาะพวกเขาได้พรากสติสัมปชัญญะสุดท้ายของเขาไป พร้อมกับโทสะที่แผดเผา\\nผู้กล้าที่เคยต่อสู้กับมังกรยักษ์ในอดีต กลับชักดาบที่เอวออกมาจ่อคอญาติสนิทของเขา\\nเดิมทีเขาตั้งใจจะใช้วิธีนี้เพื่อข่มขู่อีกฝ่าย หมายจะให้ผู้นำแห่งเหมืองแร่ผู้เงียบขรึมคนนี้ เชื่อฟังคำสั่งของราชาองค์ใหม่\\nหากแต่สีแดงฉานที่ฉีดพุ่งออกมา กลับยุติการทะเลาะเบาะแว้งทั้งหมด เหลือเพียงเสียงคร่ำครวญด้วยความสิ้นหวัง\\nณ ปลายทางของเส้นทางแห่ง \"พลัง\" และ \"พร\" ผู้กล้าอุ้มญาติสนิทของเขาไว้ในอ้อมแขน ก่อนจะเดินเข้าสู่เปลวเพลิง\\n\\nท้ายที่สุดไฟแห่งความขัดแย้งระหว่างชนเผ่าก็ไม่ได้ถูกจุดขึ้น มันได้สงบลงพร้อมกับการหายตัวไปของหัวหน้าเผ่าทั้งสอง\\nราชาที่แสร้งทำเป็นยกโทษให้กับเหล่ามังกร ได้ส่งทูตไปเกลี้ยกล่อมให้ทางหุบเขา และดินแดนอันอุดมสมบูรณ์ มอบอำนาจให้กับสหพันธ์ชั่วคราว\\nจนกระทั่งเผ่าใหญ่ทั้งสองได้เลือกหัวหน้าเผ่าคนใหม่ และนำธงแห่งเกียรติยศกลับคืนสู่เผ่า\\nขณะเดียวกันก็แอบจดจำชื่อของผู้ที่ปกป้องเหล่ามังกรเอาไว้ แล้วรอคอยโอกาสที่เหมาะสมเพื่อปลิดชีพพวกกบฏ\\nและ Sakkuk ที่ได้รับการแต่งตั้งเป็นผู้แทนเผ่าในเวลาต่อมา ก็ยังไม่รู้ว่าเส้นทางที่โชคชะตากำหนดไว้ให้เธอนั้นเป็นอย่างไร...\\n\\nแม้แต่ทรราชที่วางแผนอย่างรอบคอบ ก็ยังไม่อาจคาดเดาได้ว่า อุปสรรคที่ขวางกั้นเส้นทางสู่อำนาจนั้น จะถูกกวาดล้างได้อย่างง่ายดายปานนี้\\nและในขณะที่เขากำลังสุขระคนเศร้าอยู่นั้นเอง ผู้สืบทอดรุ่นเยาว์แห่งเผ่าวงศ์ปีกบุปผาก็ได้มอบความลับอีกอย่างหนึ่งให้แก่เขา..."
}