{
    "Weapon11432_TH.txt": "เช่นเดียวกับผีเสื้อที่เป็นเพียง รังไหมสีเขียวเหี่ยวลีบก่อนปีกจะงอกออกมา\\nRed Flamingo ที่สง่างาม ก็เป็นเพียงก้อนขนสีเทาเมื่อยังเยาว์วัย\\nนักบวชผู้ยิ่งใหญ่ที่เคยหลอกลวงผู้คน ด้วยวาจาอันซับซ้อนในเวลาต่อมานั้น\\nหลังจากเกิดมา ก็มีช่วงเวลาที่สมองสับสน และเงียบงันเป็นเวลานานด้วยเช่นกัน\\n\\nผู้อาวุโสผู้ควบคุมไฟในพิธีกรรมของชนเผ่ากล่าวว่า วิญญาณของเขาได้สูญหายไปกับเปลวไฟในยามราตรี\\nเด็กที่พูดไม่ได้จะต้องก้าวเข้าสู่ดินแดนหินอันแห้งแล้งในวันเกิด เพื่อที่จะตามหาตัวตนที่หายไปของตนกลับคืนมา\\nแต่การเดินทางครั้งนี้เต็มไปด้วยอันตราย วิญญาณต้องผ่านม่านทั้งเจ็ดชั้น เพื่อพบกับจ้าวแห่งความเงียบงัน\\nแม้ว่าจะมี Saurian ที่สามารถเดินทางข้ามผ่านสองโลกคอยช่วยเหลือ แต่ก็มีเพียงไม่กี่คนเท่านั้นที่กลับมาได้\\nท่ามกลาง Iktomisaurus มีเพียง Mahamba ที่คาดเดาได้ยากที่สุดเท่านั้น ที่ยินดีก้าวเข้าสู่ดินแดนพิศวงพร้อมกับเด็กชาย\\n\\nภายในโถงที่ปูลาดด้วยบันไดหินยาวนั้น เด็กชายดูเหมือนจะลืมตาขึ้นเป็นครั้งแรก\\nความทรงจำของอาณาจักรโบราณในอดีต ไหลผ่านดวงตาของเขาไปราวกับสายน้ำ และท่ามกลางแสงเรืองรองนั้น\\nราวกับเขาได้ผ่านช่วงเวลานั้นมาจริง ๆ... ยามที่เทพแห่งไฟองค์แรกยกมือขึ้นสาบานต่อหน้าภูเขาไฟ\\nเขาไม่เคยมีตัวตนอยู่ในความทรงจำในอดีต แต่เขายืนอยู่ท่ามกลางเงาของผู้กล้ามากมาย\\nเมื่อผู้ปกครองศักดิ์สิทธิ์ของเมืองผู้กดขี่ข่มเหงตกอยู่ในหมอกหนาทึบ และตกอยู่ในเงื้อมมือของเด็กหนุ่มเนตรสีชาดหน้าบัลลังก์ที่ว่างเปล่า\\nครั้งหนึ่งเขาเคยมองลงไป และเห็นใบหน้าของคนที่ร่างจมลงไป ในโคลนดำเหนือเมืองที่กำลังลุกไหม้\\n\\nทุกสิ่งในอดีตทำให้เขาตระหนักรู้ในทุกถ้อยคำ ทุกพยางค์ และความหมายที่ซ่อนอยู่เบื้องหลัง\\nและทำให้เขามองเห็นเส้นทางแห่งกาลเวลา ได้อย่างลึกล้ำและกว้างไกลยิ่งขึ้น จนในที่สุดเขาก็เข้าใจอย่างแจ่มแจ้ง\\nเจ้าแห่งราตรีได้เตรียมการทุกสิ่ง เพื่อให้ทุกอย่างปรากฏสู่สายตาตน เด็กน้อยที่เติบใหญ่\\nในเวลานั้นเขามองเห็นเงามืดที่ปกคลุมทั่วทั้ง Natlan และมอนสเตอร์ที่มาจากโลกภายนอก\\nเขาเห็นเงาดำเข้ายึดครองเกาะอันโดดเดี่ยวแห่งนี้ และกำลังจะกลืนกินทุกสิ่ง ราวกับเปลวไฟที่ลุกลามไปทั่วทุกสารทิศ\\nสถานที่ที่เงามืดเข้ายึดครอง คาดไม่ถึงว่าผู้วายชนม์ในอดีต และผู้ที่ใกล้ตายต่างร่ำไห้อย่างเจ็บปวดไปพร้อมกัน\\n\\nในขณะที่หมอกสีดำกำลังจะปกคลุมชนเผ่าใน Natlan เขาอดไม่ได้ที่จะพูดขึ้นว่า \"หยุดเถอะ!\"\\nเมื่อพลั้งปากพูดคำแรกออกมา เขาก็ตื่นขึ้น และพบว่าตัวเองกำลังนอนอยู่ข้างกองไฟสีฟ้า\\nดวงตาของ Mahamba ทอประกายแสงหม่นมัว แล้วชายชราก็ยื่นไม้เท้าประกอบพิธีกรรมให้เขา\\n\\nตั้งแต่นั้นมา Sanhaj ผู้รู้เรื่องราวทุกอย่างในอดีต ก็เริ่มพูดจาสำบัดสำนวน\\nใช้คำกล่าวในอดีตกาล เพื่อตักเตือนพวกคนโง่เขลาที่ดูถูกอันตรายในอนาคต\\nตั้งแต่นั้นมา Sanhaj ผู้รู้เรื่องราวทุกอย่าง ก็ได้ร้อยเรียงเรื่องราวโกหกอันยิ่งใหญ่ขึ้นมา\\nทำให้ม้วนหนังสือที่วางทับซ้อนกันกลายเป็นเขาวงกต เพื่อซ่อนอดีตที่ไม่ควรไปแตะต้องเอาไว้"
}