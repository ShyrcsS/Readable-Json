{
    "Weapon12430_TH.txt": "\\nต้นมาตาที่เติบโตอยู่ใต้ Coatepec Mountain ในปัจจุบัน และหยั่งรากลึกอยู่ในรอยแยกของหินนั้น เดิมทีมันเคยเติบโตอยู่ที่อื่น\\nตามที่นักเล่าเรื่องกล่าวมา มันสูงกว่าภูเขาไฟ หรือแม้กระทั่งเชิงเขาที่อยู่เหนือชั้นเมฆ\\nผู้ส่งสารรุ่นเยาว์เคยโกรธแค้น Saurian ที่อยู่หลังเขา เพราะมันชอบหัวเราะเยาะท่าทางที่ดูทึ่มทื่อของเขา\\nดังนั้นเขาจึงปฏิญาณว่า จะมุ่งหน้าไปยังยอดเขาที่สูงที่สุด เพื่อเก็บ Flamegranate จากต้นมาตากลับมาให้ได้\\nเพื่อแสดงความสามารถของตน ให้กับผู้ที่มีประสาทเฉียบไวที่สุดในหมู่ Yumkasaurus ผู้นั้น\\n\\nแต่บนโลกนี้ไม่มีความสำเร็จอันยิ่งใหญ่ ที่สามารถบรรลุได้ด้วยความคิดเท่านั้น ถึงแม้ว่า\\nผู้กล้าที่ชื่อว่า Burkina จะสามารถปีนขึ้นไปบนหน้าผาสูงได้ด้วยมือเปล่าและปลายนิ้ว\\nแต่กลับไม่สามารถต้านทานการก่อกวนจากปีกของ Saurian มีปีก ที่บินเยาะเย้ยอยู่เหนือยอดเขาได้\\nยิ่งไม่ต้องพูดถึงพวกอสูรที่เฝ้าอยู่ใต้ต้นไม้ ที่แหงนมองรอให้ผลไม้สุก\\nแม้จะเห็นว่าผลไม้ใกล้จะสุกเต็มทีแล้ว แต่ Burkina กลับเข้าใกล้กิ่งที่เต็มไปด้วยผลไม้นั้นไม่ได้เลยด้วยซ้ำ\\nแต่ผู้กล้าหนุ่มไม่ได้รีบร้อน หลังจากพึมพำเล็กน้อย เขาก็หันหลังและเดินจากไปทันที\\n\\nเขาได้มาอยู่ในชนเผ่าที่อยู่ร่วมกับ Saurian มีปีก เพื่อคอยดูแล Saurian ของพวกเขา\\nจากการสังเกตพวกมันวันแล้ววันเล่า ทำให้เขาคุ้นเคยกับสรีระและการเคลื่อนไหวของพวกมัน\\nเขาติดตามชาวเขาที่อยู่ใต้ภูเขาไฟ ใช้ค้อนหินยักษ์เพื่อฝึกฝนร่างกายของตน\\nและได้ขอคำแนะนำจากนักบวชใหญ่ ที่กำลังประกอบพิธีกรรมอย่างเนิบช้าในม่านหมอกปริศนา เพื่อลับประสาทสัมผัสและจิตสำนึกให้เฉียบไว\\n\\nTenoch ที่เดินทางมาถึงที่แห่งนี้ เมื่อเห็นเพื่อนที่ผมยุ่งเหยิง ก็เกือบจะไม่กล้าถาม\\nแต่หลังจากรู้จุดประสงค์ของอีกฝ่ายแล้ว เขาก็ซ่อนรอยยิ้มไว้ไม่อยู่ และเสนอให้อีกฝ่ายร่วมเดินทางไปกับตน\\nผู้กล้าแห่งพงศ์พิดานพฤกษาปฏิเสธความหวังดีของเพื่อน เพราะเขารู้ว่าการฝึกฝนเหล่านี้\\nคือสิ่งที่ต้องแลกมาเพื่อให้ได้มาซึ่ง \"ผลลัพธ์\" และความหวังดีของเพื่อนนั้น\\nบางทีก็ใช่ว่าจะไม่มีสิ่งแลกเปลี่ยน เขาสังหรณ์ใจว่า ตนจะต้องชดใช้คืนให้ ในวันที่ชะตาลิขิตในภายภาคหน้าแน่นอน\\nฝ่าย Tenoch เห็นเพื่อนตัดสินใจเด็ดเดี่ยวเช่นนี้ ก็ไม่ได้กล่าวเสนอว่าจะช่วยเหลืออะไรอีก\\nบอกเพียงว่า เพื่อการผจญภัยในครั้งนี้แล้ว เขาเองก็มีเรื่องที่พอจะช่วยได้อยู่บ้าง...\\n\\nในวันที่ผลไม้สุกงอม ผู้ส่งสารรุ่นเยาว์ได้แบกอาวุธที่เขาสร้างขึ้นร่วมกับเพื่อนไว้บนหลัง\\nร่างอันปราดเปรียวและแข็งแกร่งของเขานั้น วิ่งข้ามหน้าผาได้เร็วกว่าวิ่งข้ามที่ราบเสียอีก\\nการเคลื่อนไหวของ Saurian มีปีกนั้น ถูกมองออกอย่างทะลุปรุโปร่งตั้งนานแล้ว และในทางกลับกัน พวกมันต่างหากที่ตกอยู่ในสถานการณ์ที่ยุ่งเหยิงแทน\\nขณะที่เขากวัดแกว่งดาบตะขอในมือ อาจจะเพื่อหลบหลีก หรือต้านการโจมตีของพวกอสูร\\nผล Flamegranate บนต้นมาตาก็ได้มาอยู่ตรงหน้าเขาแล้ว เขาจึงเหวี่ยงตะขอยาวออกไปเก็บเกี่ยวมันมา\\nแต่แล้วก่อนที่แผนจะสำเร็จ เพราะความย่ามใจจนประมาทของผู้กล้า ลมแรงบนยอดเขาจึงทำให้เขาเดินเซ\\nเขาใกล้จะตกจากที่สูงอยู่รอมร่อ เห็นทีตนคงจะแหลกเละ ไปพร้อมกับผลไม้ที่อยู่ในอ้อมแขนแล้ว...\\n\\nทันใดนั้นเอง เงาร่างสีเขียว ก็ปรากฏตัวขึ้นมาจากใต้ร่มเงาไม้อันหนาทึบ\\nก่อนจะใช้ลิ้นอันยืดยาวของมันยิงเพคตินในปากออกมา แล้วพาผู้กล้าไปยังหน้าผาแห่งชีวิต\\nที่แท้ก็เป็นมันนี่เองสู้กับ Burkina เจ้า Yumkasaurus ตัวนั้นแอบสะกดรอยตามมาตลอด\\nแต่สุดท้ายก็โผล่ออกมาช่วยเขา ให้รอดพ้นจากเสียงเพรียกของเทพราตรี ตอนที่เขาตกอยู่ในอันตราย\\n\\nBurkina มอบ Flamegranate ให้กับ Saurian ผู้มีพระคุณที่ช่วยชีวิตเขาไว้ และได้รับการยอมรับจากอีกฝ่ายเป็นการตอบแทน\\nและนี่ก็คือเรื่องราวที่ผู้กล้าแห่งเพลิงหวน และราชาแห่งขุนเขา Kongamato กลายมาเป็นคู่หูกัน\\nต่อมา เหล่าผู้กล้าของพงศ์พิดานพฤกษา ก็ได้ย้ายต้นมาตาของ Flamegranate ไปปลูกไว้ที่เชิงเขา\\nเพื่อเป็นการรำลึกถึง ผล Flamegranate ที่มีคุณภาพดีที่สุด จึงได้รับขนานนามว่า \"ราชาแห่งขุนเขา\" นับแต่นั้นเป็นต้นมา"
}