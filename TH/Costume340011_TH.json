{
    "Costume340011_TH.txt": "ในสายตาของคนทั่วไป ดอกไม้มีความหายากต่างกันไปตามธรรมชาติของการเจริญเติบโตฉันใด ความสำเร็จทางวิชาการเองก็แตกต่างไปตามคุณค่าที่สามารถนำไปประยุกต์ใช้ได้ฉันนั้น\\nนักวิชาการบางคนได้เปรียบเทียบความสำเร็จทางวิชาการที่สูงสุดเหมือนกับ Padisarah และความสำเร็จระดับปานกลางเปรียบได้กับ Mint ที่มีอยู่ทุกหย่อมหญ้า\\nเมื่อเวลาผ่านไป นักเรียนบางส่วนก็ได้รับผลกระทบ และมักจะใช้ชื่อดอกไม้เหล่านี้มาล้อเลียนกัน\\nทุกคนเห็นเป็นเอกฉันท์ว่า \"Sweet Flower\" และ \"Mint\" เป็นสิ่งที่หาได้ทั่วไปในสถาบัน รองลงมาคือ \"Rose\" แต่สิ่งที่หายากยิ่งคือ \"Padisarah\"\\nสิ่งที่น่างุนงงก็คือ คุณ Lisa Minci อัจฉริยะผู้มีคุณสมบัติทุกอย่างของ \"Padisarah\" แต่กลับไม่สนใจแม้แต่ชื่อของ \"Rose\"\\nเธอสามารถสำเร็จโครงการต่าง ๆ มากมายที่ผู้คนก่อนหน้าไม่สามารถทำให้แล้วเสร็จได้ และเธอยังมีทฤษฎีที่มั่นคงอีกด้วย\\nด้วยการมีส่วนร่วมเหล่านี้ ทำให้เธอมีชื่อเสียงโด่งดังและเป็นที่ยอมรับของอาจารย์ที่ปรึกษา จนได้รับอนุญาตศึกษาหัวข้อที่ลึกซึ้งที่สุด และเธอก็สามารถทำสำเร็จได้ในเวลาไม่นาน\\nในเวลานั้น ในสายตาของนักวิชาการบางคน หากเธอปรับทิศทางการวิจัยของเธอ สักวันหนึ่ง เธออาจมีโอกาสกลายเป็นนักปราชญ์ที่อายุน้อยที่สุดก็ได้...\\nแต่เธอกลับไม่แม้แต่จะเข้าร่วมพิธีลงนามผู้สำเร็จทางวิชาการ และถอนตัวออกจากโครงการหลักของคณะ จากนั้นก็ออกจากสถาบันด้วยความสมัครใจ\\nเมื่อเผชิญกับคำถามชวนสงสัยของเพื่อนร่วมชั้น เธอก็ตอบด้วยความสุภาพและสง่างามเหมือนอย่างเคยว่า:\\n\"สิ่งที่ฉันทำก็เหมือนกับการคัดแยกหนังสือที่กระจัดกระจาย และวางไว้ในที่ที่หาง่ายก็เท่านั้น เรื่องลงนามพวกนั้นไม่มีความจำเป็นหรอก\"\\n\"จริงสิ เธอจำบทเพลงที่เป็นที่นิยมในหมู่นักเรียนเราได้มั้ย?\"\\n\"'อย่าแสวงหาความสันโดษของ Kalpalata Lotus อย่าขวนขวายเพื่อได้มาซึ่งความบริสุทธิ์ของ Padisarah'\"\\n\"'กลางวันและกลางคืน พร้อมบทกวีที่เคียงคู่ กลิ่นหอมนวลเพียงเอื้อมสัมผัส'\"\\n\"ในอดีต กุหลาบนั้นเป็นดอกไม้ที่หายากยิ่ง แต่อย่างไรก็ตาม นักวิชาการรุ่นสู่รุ่นได้พยายามศึกษาเทคนิคการเพาะปลูกอย่างไม่หยุดหย่อน จนทุกวันนี้ กุหลาบได้กลายเป็นที่แพร่หลายในที่สุด\"\\n\"แต่สิ่งนี้เลวร้ายสำหรับดอกกุหลาบรึเปล่า? แน่นอนว่าไม่อยู่แล้ว ไม่ว่ากุหลาบจะหาได้ยากหรือไม่นั้น มันก็ยังคงส่งกลิ่นหอมเสมอ ซึ่งเป็นเพียงคำนิยามที่สร้างขึ้นเท่านั้น\"\\n\"ดังนั้น หากวันใดที่ทุกคนหยุดพูดถึงและนิยามดอกไม้เหล่านี้ด้วยความรู้สึกส่วนตัว และให้ความสนใจกับพฤติกรรมการเจริญเติบโตของดอกไม้ และเหตุผลในการเลือกสภาพแวดล้อมของมันมากกว่า เมื่อนั้นถึงจะเป็นสิ่งที่ควรค่าที่จะจดจำ\""
}