{
    "Book139_TH.txt": "ท่ามกลางฉากไม้ไผ่อันเขียวขจี เด็กหนุ่มที่หลงทางได้พบกับเพื่อนที่ไม่คาดคิด\\n\\n\"เป็นอะไร? หลงทางเหรอ?\"\\nเสียงอ่อนหวานที่แฝงความเยาะเย้ยดังขึ้น\\n\\nเด็กหนุ่มหันกลับไป เขาเห็นหญิงสาวรูปร่างสูงโปร่งในชุดสีขาว เธอยืนอยู่ข้างสระน้ำที่ไหลริน หยดน้ำแวววาวดุจไข่มุกส่องประกายอยู่บนชุดของเธอ นัยน์ตาสีทองของเธอกลมกลืนไปกับแสงสีทอง ของพระอาทิตย์ที่กำลังตกดิน\\n\\nคนเฒ่าคนแก่ในหมู่บ้านบอกว่า เคยมีม้าสีขาวกระโดดออกมาจากสระน้ำ และแปลงกายเป็นเซียนเพื่อไปช่วยราชาแห่งหินต่อสู้\\nแต่ไม่เคยมีใครบอกว่าสระน้ำสระนั้นอยู่ที่ไหน และชื่อของสัตว์เวทที่สง่างามตนนั้นคืออะไร\\nอีกอย่าง หญิงสาวที่อยู่ตรงหน้าเขาก็ไม่ได้ดูเหมือนเซียนเลยสักนิด นอกไปจากดวงตาสีทองคู่นั้น\\n\\nนอกจากนี้ เขาไม่เคยได้ยินว่าเซียนจะสวมเสื้อคลุมกันฝน\\n\\n\"ที่แท้ก็เป็นคนโง่นี่เอง\"\\nหญิงสาวในชุดขาวยิ้มอย่างเจ้าเล่ห์ ดวงตาสีทองของเธอโค้งงอเป็นดวงจันทร์เสี้ยวสองดวง\\n\\n\"เธอสิโง่!\"\\nเด็กหนุ่มตอบกลับอย่างโมโห\\nผู้หญิงคนนี้ไม่ใช่เซียน เซียนที่ไหนจะพูดจาไม่น่าฟังขนาดนี้!\\n\\n\"ฉันอยากออกไปผจญภัย อยากไปเป็นกะลาสีเรือ อยากไปดูให้เห็นกับตาว่าหอกหินของราชาแห่งหินมันเป็นยังไง!\"\\n\\n\"...แต่ที่ไหนได้ ฉันหลงทางอยู่ในป่าไผ่ทันทีที่ฉันออกเดินทาง\"\\nหญิงสาวฟังอย่างเงียบ ๆ ดวงตาของเธอมีรอยยิ้มบาง ๆ ซึ่งมันทำให้คนที่เห็นรำคาญเป็นอย่างมาก\\n\\n\"ฉันไม่ได้ต้องการ...\"\\n\"เลิกปากแข็งซะที มาสิ ฉันจะพาเธอออกไปเอง\"\\nเธอยิ้มพร้อมกับยื่นมือให้เขา นิ้วมือของเธอเรียวยาวขาวสะอาด มันสะท้อนแสงยามเย็นที่ลอดผ่านใบไผ่มา\\n\\n\"...ขอบใจนะ\"\\nเด็กหนุ่มจับมือของเธอ มันให้ความรู้สึกเย็นและเปียกเหมือนหยาดฝนในหุบเขา เหมือนหน่อไม้ที่เปียกชุ่มไปด้วยน้ำค้าง\\n\\nดวงอาทิตย์หายลับฟ้าไปหลับสันเขา และแสงรำไรก็หายวับไปในฟ้าสีคราม\\n\\nคนเฒ่าคนแก่ในหมู่บ้านเคยบอกว่า เมื่อแสงยามเย็นจางหายไปแล้ว ป่าและภูเขาจะเต็มไปด้วยเมฆหมอกและหนาวจัด และปีศาจมักจะแพร่พันธุ์\\nภูตผีปีศาจและวิญญาณร้ายเกิดขึ้นมาจากอดีตที่ตายไปแล้ว วิญญาณร้ายเหล่านี้กลั่นขึ้นจากความโกรธแค้นและความฝืนใจของผู้ตาย หากต้นไผ่ถูกพวกมันมาเกี่ยวพันก็จะทำให้เหี่ยวเฉาและตายลงในที่สุด คนที่เกี่ยวพันกับมันก็จะซูบเซียวและเหม่อลอย\\n\"บางครั้งพวกมันจะขอให้คนผ่านทางทำเรื่องที่เป็นไปไม่ได้ แล้วทำให้พวกเขาตกอยู่ในสถานการณ์ที่สิ้นหวัง...\\n\"แล้วยังมีบางครั้งที่พวกมันจะหลอกนำทางคนผ่านทางผู้ไร้เดียงสา แต่จุดหมายปลายทางคือรังของปีศาจ\\n\"เพราะฉะนั้น เจ้าตัวแสบ เวลาออกไปข้างนอกห้ามประมาทเด็ดขาดเลยนะ!\"\\nคนเฒ่าคนแก่ในหมู่บ้านสอนไว้อย่างนี้ และตบหัวของเขาเบา ๆ \\n\\nพอคิดอย่างนี้แล้ว เธอเป็นปีศาจที่พูดถึงกันรึเปล่านะ?\\nเด็กหนุ่มกังวลใจ และอดไม่ได้ที่จะชะลอฝีเท้าลง\\n\\n\"มีอะไรเหรอ?\"\\nหญิงสาวหันมาถาม นัยน์ตาสีทองของเธอเปล่งประกายใต้เงาของแสงจันทร์"
}