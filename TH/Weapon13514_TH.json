{
    "Weapon13514_TH.txt": "\\nในช่วงเวลาอันยาวนานที่กองทัพอมตะพิชิตอาณาจักรทะเลสูง สิ่งที่ควรค่าแก่การจดจำไม่ได้มีเพียงสงครามที่ไม่รู้จบเท่านั้น\\nในช่วงเวลาที่อำนาจแห่งทองคำม้วนตลบเหมือนกระแสคลื่นที่โหมกระหน่ำ ในค่ำคืนหนึ่งที่ท่วงทำนองที่เทพราชารอคอย ยังเขียนไม่เสร็จสมบูรณ์\\nEuergetia ช่างจูนเสียงผู้ยิ่งใหญ่ผู้ใจดี ตั้งใจฟังคำแนะนำของผู้คนในอดีต และครุ่นคิดถึงคำขอร้องของพวกเขา\\n\\nเหล่าผู้ที่คิดถึงบ้านเกิดเอ๋ย แม้จะต้องสั่นสะท้านกับความรุ่งโรจน์อันไร้ที่สิ้นสุดของเมืองทองคำ และยอมจำนนต่อความเมตตาอันสูงส่งของเทพราชา\\nแต่ในตอนที่ชูถ้วย เพื่อขับขานบทเพลงเพื่อเกียรติยศ พวกเขาก็เคยมองดูเสบียงทหารในจาน และคิดถึงอาหารเลิศรสในอดีต\\nโกเลมหินไม่รู้จักความหิวโหยก็จริง แต่ร่างกายที่อ่อนแอของผู้คนในอดีตนั้น เสื่อมโทรมลงเพราะอาหารแย่ ๆ ได้\\nแม้แต่นายพลที่กล้าหาญที่สุด ก็ไม่อาจหลุดพ้นจากภาระงานมากมาย ที่ต้องช่วยเหลือทหาร เพื่อคว้าชัยชนะอันรุ่งโรจน์มาให้ได้อย่างต่อเนื่อง\\n\\nคำชี้แนะของเทพราชาคือหลักการสูงสุด ไม่อาจคลางแคลงหรือต่อต้านได้ แต่ความอ่อนแอของผู้ที่เสื่อมสลายก็ไม่ได้ไร้เหตุผลเช่นกัน\\nในเมื่อบทเพลงแห่งความรุ่งโรจน์ควรโอบอุ้มสรรพชีวิตในทะเลสูง การเติมเต็มความปรารถนาเล็ก ๆ ของพวกเขาก็ใช่ว่าเป็นการเสียมารยาท\\nแม้ว่าเพื่อนร่วมงานผมบลอนด์ที่กำเนิดในเผ่าพันธุ์อนารยชน จะชอบบ่นลับหลังว่าอีกฝ่ายไม่ทำการทำงานของตนเอง แต่ก็ไม่เคยขัดขวาง\\nเดิมทีเจตจำนงของช่างจูนเสียงผู้ยิ่งใหญ่ ก็เป็นเสียงสะท้อนที่สั่นคลอนกระดูกของโลกได้อยู่แล้ว เช่นนั้นการสร้างประสาทรับรสจะไปยากอะไร?\\n\\nด้วยเหตุนี้ Euergetia จึงเริ่มปรับจูน เพื่อตอบรับคำขอร้องอันน่าสงสารของผู้ที่สูญเสียบ้านเกิด และเพื่อเกียรติยศและชัยชนะชั่วนิรันดร์ของจักรวรรดิ\\nการได้ยินและการรับรู้รสสามารถบรรเลงร่วมกันได้ เสียงทุ้มต่ำของกลองรบและเสียงกังวานใสของดาบที่กระทบกัน ล้วนเป็นตัวโน้ตที่นำมาใช้ได้\\nนำท่วงทำนองอันเป็นเอกลักษณ์มาจับคู่กับอาหารง่าย ๆ ก็ทำให้ทาสได้ลิ้มลองรสชาติอันโอชะในความทรงจำ และปลุกขวัญกำลังใจให้เพิ่มขึ้น\\nแม้นั่นจะเป็นเพียงคำปลอบใจในมายาคติ แต่ภาพลวงตาและฝุ่นธุลีนั้น เดิมทีก็เป็นจุดเริ่มต้นและจุดสิ้นสุดของสรรพสิ่งในโลกอยู่แล้ว\\n\\nEuergetia ผู้เกิดในวังสีทอง ได้รับการเลื่อนขั้นในวิหารศิลาของกระทิงและราชสีห์หิน\\nก่อนที่จะละทิ้งความปรารถนาของตัวเอง เธอเคยหลงใหลในท่วงทำนองที่อ่อนโยน รวมถึงขนมหวานที่หวานล้ำปานน้ำผึ้ง\\nหากเดินหน้าตามเส้นทางนี้ต่อไป บางทีสักวันหนึ่ง ผู้ที่ได้รับการเลื่อนขั้น ก็สามารถเพลิดเพลินกับอาหารเลิศรสได้เช่นกัน\\nไม่ว่าจะมีความขัดแย้งและความแตกต่างเช่นไร อย่างน้อยก็สามารถใช้วิธีนี้ เพื่อให้ผู้คนพบสิ่งยึดเหนี่ยวร่วมกันได้...\\n\\nเพียงแต่สุดท้ายแล้ว อาณาจักรทองคำก็ไม่อาจเอื้อมไปถึงโน้ตสุดท้ายของความเป็นนิรันดร์ได้\\nการเปลี่ยนแปลงที่คลุมเครือและยาวนาน ได้พลิกป้อมปราการหินขาวในชั่วข้ามคืน\\nความชั่วร้ายและความดีงามจมลงสู่ห้วงทะเลลึกอย่างเท่าเทียม แต่ความปรารถนาที่เรียบง่ายที่สุดนั้น\\nความปรารถนาที่จะเป็นอิสระจากเกียรติยศ และความปรารถนาที่อยากให้ทุกคนได้ลิ้มลองอาหารโอชะ\\nได้ก้าวข้ามบทเพลงแห่งเกียรติยศ และยังคงอยู่ใน Fontaine สืบมาจนถึงทุกวันนี้..."
}