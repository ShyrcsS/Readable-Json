{
    "Weapon15430_TH.txt": "\\n\"จงฟังคำพูดสุดท้ายของข้า ผู้กล้าผู้ที่ได้ชื่อว่า 'ก้าวข้าม' ขีดจำกัดเอ๋ย\"\\n\"ภัยพิบัติที่ไหลเวียนอยู่ในเลือดของมันนั้น เก่าแก่ยิ่งกว่านามของเจ้าเสียอีก\"\\n\"หากเจ้ายังสงสารสรรพชีวิตบนโลก เหมือนที่บรรพบุรุษของเจ้าเคยทำ\"\\n\"ก็ช่วยตัดคอมัน และปลดปล่อยมันให้เป็นอิสระทีเถอะ\"\\n\\nแม้ว่านักปราชญ์เฒ่าจะเคยเตือนเขาเช่นนี้ แต่นักรบผู้ลิ้มรสความยากลำบากมานับไม่ถ้วนก็ยังคงทำเป็นหูทวนลม\\nบางทีอาจเพราะเขาพบเจอกับการพลัดพรากมามากเกินไปแล้ว เขาจึงเพียงแค่ก้มตัวลงไปอุ้ม Saurian น้อยที่กำลังจะตายมากอดไว้ในอ้อมแขน\\nและทายาลับหายากลงบนขนนกที่เปื้อนเลือดอย่างเบามือ โดยไม่สนใจเสียงถอนหายใจที่นักปราชญ์ทิ้งไว้ก่อนจากไป\\n\\n\"ไม่ว่าจะเป็นทรราชหรือมังกรคลั่ง ไม่ว่าจะเป็นคำสาปหรือโชคชะตา\"\\n\"บนโลกนี้ไม่ว่าใคร ก็ไม่มีสิทธิ์ทำให้ลูกหลานของวงศ์ปีกบุปผายอมคุกเข่าคำนับให้ได้\"\\n\"ถ้าจะบอกว่าคำสาปอันน่าขันนี้ คือพันธนาการที่ติดตัวมันมาตั้งแต่เกิด\"\\n\"งั้นข้าก็จะทำลายโซ่ตรวนที่ผูกมัดไว้ให้สิ้นซาก เช่นเดียวกับที่บรรพบุรุษผู้มีเกียรติเคยทำ\"\\n\\nด้วยเหตุนี้ นักรบนามว่า Menilek และ Ngoubou ผู้ติดตามที่ซื่อสัตย์ของเขา จึงออกเดินทางบนเส้นทางจาริกด้วยกัน\\nบทเพลงและม้วนภาพวาดมากมายที่สืบทอดต่อกันมาจนถึงทุกวันนี้ของเผ่าวงศ์ปีกบุปผา ยังคงบอกเล่าถึงการผจญภัยอันยิ่งใหญ่ของมนุษย์กับ Saurian:\\nพวกมันได้บอกเล่าว่า นักรบใช้สายธนูผ่าขุนเขาออกเป็นเสี่ยงดุจสายอสนีบาตได้อย่างไร และ Saurian แทงคอของอสรพิษร้ายด้วยความหยิ่งผยองอย่างไร\\nทั้งเรื่องที่พวกเขาต่อสู้กับอสูรยักษ์ตัวใหญ่เป็นเวลาสี่สิบวัน และสุดท้ายก็เอาชนะมันได้ด้วยปลาเพียงตัวเดียว...\\nส่วนเรื่องที่เขาต่อสู้กับ Tenoch ที่ยามนั้นยังไม่ได้ถูกขับไล่ออกจากเผ่า ภายใต้ภูเขาที่มีไฟนับไม่ถ้วนลุกโชน\\nและเรื่องที่เขาแสดงความเคารพต่อความองอาจกล้าหาญของนักรบผู้นั้น และร่วมต่อสู้เคียงบ่าเคียงไหล่กับเขา เพื่อต้านกระแสคลื่นดำอันขุ่นมัวในอีกหลายปีต่อมาอย่างไรนั้น\\nคือตำนานซึ่งเป็นที่รู้จักกันดีในหมู่ผู้อาศัยอยู่บนดินแดนอันร้อนระอุในปัจจุบัน และเคยถูกขับขานโดยกวีนับไม่ถ้วนมาเป็นเวลาห้าร้อยปี\\n\\nมีคำกล่าวที่ว่าการพบพานทั้งหมดบนโลกนี้ สุดท้ายแล้วก็ต้องจากกันไปตามแต่ที่ชะตาลิขิต\\nแต่ถึงอย่างนั้น ก็ยังมีคนที่เชื่อมั่นในสิ่งที่เรียกว่า \"ความหวัง\"\\nแม้แต่บนผืนดินอันแห้งแล้งและร้อนระอุ ก็ยังมีดอกไม้ดอกใหม่เบ่งบานขึ้นมาได้\\nอย่างไรก็ตาม เช่นเดียวกับพลังที่ไม่สามารถควบคุมได้ ล้วนเป็นต้นตอของโศกนาฏกรรมมากมาย\\nแม่พิมพ์ที่หล่อหลอมความทุกข์ยากบนโลกนี้ออกมา มักจะเป็นความหวังที่มาพร้อมเจตนาดีเสมอ\\nพรุ่งนี้ พรุ่งนี้ แล้วก็พรุ่งนี้ เขามักจะปลอบใจตัวเองแบบนี้เสมอ\\nจนกระทั่งความหวังทั้งหมดทรยศเขา จนกระทั่งวันพรุ่งนี้ไม่มีวันมาถึงอีก\\n\\n\"Ngoubou คู่หูผู้ซื่อสัตย์ของข้า จงหลับพักอยู่ที่นี่ไปก่อนนะ\"\\n\"นอนหลับให้สบายนะ ไว้ทำธุระเสร็จเมื่อไหร่ ข้าจะรีบกลับมา\"\\n\"รอให้กระแสคลื่นอันมืดมิดหายไปแล้ว ข้าจะรีบกลับมาอยู่ข้าง ๆ แล้วปลุกเจ้าให้ตื่นเอง\"\\n\"และเมื่อฤดูใบไม้ผลิหวนคืนสู่แผ่นดินอีกครั้ง ข้าจะไปดูดอกไม้ใหม่ที่เบ่งบานบนหน้าผาสูงด้วยกันกับเจ้านะ\""
}