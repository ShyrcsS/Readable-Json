{
    "Book439_TH.txt": "...\\n\\nวันที่สามสิบสอง\\n...ผ่านมาแล้วหนึ่งเดือนนับตั้งแต่ครั้งแรกที่ก้าวเท้าเข้ามาเหยียบทะเลทราย ในหนึ่งเดือนนี้ ทุกคนได้บันทึกข้อมูลทั้งหมดที่ค้นพบจากภายนอกของสุสานราชา Deshret ไว้หมดแล้ว\\nแต่ว่าใช้ไม่ได้เท่าไหร่ สิ่งที่จดบันทึกได้ก็จดเอาไว้หมดแล้ว\\nตอนที่เห็นว่ามีคนเขียนหัวข้อที่เข้าใจได้ยาก และมีมุมมองที่ซับซ้อนอย่าง \"การวิเคราะห์โดยสังเขปเกี่ยวกับสุนทรียภาพความงามของสถาปัตยกรรมสุสานราชา Deshret ผ่านมุมมองของการเอียงแกนทุกด้านของสุสาน\" ฉันก็รู้ทันทีว่า มีเพียงการเข้าไปในสุสานราชา Deshret เท่านั้น ที่จะทำให้พบเจอการค้นพบใหม่ ๆ ในงานวิจัยได้\\nแต่พวกเราก็ยังเข้าไปในสุสานราชา Deshret ไม่ได้เหมือนดังเช่นก่อนหน้านี้ ความอดทนและน้ำจืดของทีมนักโบราณคดีที่พกติดตัวมาก็เหลือน้อยลงทุกที\\nยืนหยัดต่อพรุ่งนี้อีกหนึ่งวันละกัน หวังว่าจะเหมือนกับในตำนานต่าง ๆ นานา ที่เขาเล่าขานกัน เมื่อลองพยายามในครั้งสุดท้าย น้ำพุก็จะผุดขึ้นจากหลุมที่แห้งแล้ง กำแพงอุปสรรคที่แข็งแกร่งก็จะพังทลายลงมา\\n\\nวันที่สามสิบสี่\\nกลับหมู่บ้าน Aaru\\n\\nวันที่สามสิบห้า\\nจะกลับไปมือเปล่าแบบนี้ไม่ได้ ต้องคิดหาวิธี ไม่งั้นจะถูกมองเป็นตัวตลกเอาได้นะ...\\n\\nวันที่สามสิบแปด\\nพบซากโบราณสถานหนึ่งแห่ง แต่พอเข้าไปใกล้ ๆ ก็เหมือนจะมีกลไกที่มองไม่เห็นมาขวางพวกเราเอาไว้ ผลักเราออกมา\\nฉันค่อนข้างมั่นใจว่า ที่แห่งนี้ต้องเป็นกลไกที่ราชา Deshret สร้างขึ้นมา เพื่อปิดบังการปกครองที่ชั่วร้ายของเขา\\n\\nวันที่สี่สิบสอง\\nค้นพบโบราณสถานโปร่งแสงที่คล้าย ๆ กันอีกสามแห่ง รวมทั้งหมดเป็นสี่แห่ง แต่ก็ยังหาประตูทางเข้าไม่เจออยู่ดี ทำได้แค่บันทึกตำแหน่งของพวกมันเอาไว้\\nรู้สึกเหมือนเป็นภาพลวงตา บางทีอาจจะต้องใช้ \"วิชั่น\" ถึงจะเปิดออกได้ กลับไปหาข้อมูลกันอีกสักหน่อยเถอะ\\n\\nวันที่สี่สิบห้า\\nมาถึง The Dune of Carouses ใกล้กับโบราณสถานรูปทรงกรวยที่ดูคล้ายสุสานราชา Deshret แต่มีขนาดเล็กกว่ามาก จึงเรียกว่า \"สุสานเริงสำราญ\" เป็นการชั่วคราว แม้จะเล็กกว่าสุสานราชา Deshret มาก แต่ก็ยังจินตนาการได้ยากว่าสมัยนั้น ราชา Deshret ใช้ข้าทาสบริวาร สร้างสิ่งก่อสร้างแบบนี้ขึ้นมาได้ยังไง\\nที่น่าผิดหวังก็คือ สถานที่แห่งนี้ก็เต็มไปด้วยพลังลึกลับที่เคยพบในโบราณสถานก่อนหน้านี้ และในตอนนี้ก็ยังเข้าไปไม่ได้เหมือนเดิม\\n\\nอย่ามัวเสียเวลาอยู่เลย พรุ่งนี้เดินทางไปยังส่วนลึกของทะเลทรายต่อ และลองดูว่าจะหาโอเอซิสที่ตำนานเล่าขานเจอหรือเปล่า\\n\\n\\nวันที่สี่สิบหก\\nทีมนักโบราณคดีถูกกลุ่ม Eremite โจมตี พวกเขาเรียกตัวเองว่า \"Thutmose\" ฉันไม่เคยได้ยินชื่อเสียงของพวกเขามาก่อน\\nที่ทำให้ต้องตะลึงก็คือ คนนำทีมเป็นเด็กหนุ่มสองคน คนหนึ่งอยากที่จะฆ่าพวกเราทิ้งให้หมด แต่ถูกอีกคนหนึ่งห้ามเอาไว้ แล้วปล่อยพวกเราให้รอดกลับมา\\n\\nดูเหมือนพวกเขาจะเป็นผู้คลั่งไคล้ราชา Deshret ดูไม่ใช่คนดี แต่ฉันก็หวังว่าราชา Deshret จะคุ้มครองเด็กคนนั้นตลอดไป ขอให้ขวานของเขาคมอยู่เสมอ\\nครั้งนี้จำต้องกลับสถาบัน และเผชิญหน้ากับการเย้ยหยันของทุกคนแล้ว... บอกตามตรง ถ้าเทียบกับการถูกหัวเราะเยาะแล้ว สิ่งที่น่าเจ็บปวดกว่าก็คือความรู้ที่ไม่กระเตื้องขึ้นเลย\\nต่อหน้าทะเลต้นไม้แห่งความรู้อันไร้ขอบเขต ฉันก็เหมือนกับหอยทากที่เพิ่งจะไต่ขึ้นสู่หนึ่งในกิ่งไม้...\\n\\nจริงสิ ยังมีอีกเรื่องที่น่าเป็นห่วง แกะที่อาศัยอยู่บริเวณนี้มันมักจะหายไปอย่างไร้ร่องรอย ชาวบ้านต่างเชื่อว่าแกะพวกนี้ถูกโขดหินกลืนกินเข้าไป จึงได้ตั้งชื่อที่ตรงนั้นว่า \"Lamb-Devourer Rock (ศิลาเขมือบแกะ)\"\\nกลุ่ม Eremite พวกนี้จู่ ๆ ก็โผล่มาจากภูเขาหิน และจู่ ๆ ก็หายไปกลับเข้าไปในนั้น แกะเหล่านั้นอยู่ที่ไหนกันแน่นั้น ฉันว่าคำตอบชัดเจนแล้วล่ะ...\\nบางที Thutmose เหล่านั้นอาจจะมีวิธีพิเศษในการซ่อนร่องรอย หรือบางทีอาจจะซ่อนตัวอยู่ในถ้ำ เอาเป็นว่า จดสถานที่ไว้ก่อนแล้วค่อยว่ากัน\\nถ้าเป็นไปได้ ครั้งหน้าถ้ามาอีกก็หาทหารรับจ้างจาก Thutmose มาเป็นคนนำทางดีกว่า\\n\\n..."
}