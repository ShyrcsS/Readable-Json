{
    "Weapon14522_TH.txt": "\\n\"เด็กน้อยแห่งดวงจันทร์ นกพิราบน้อยของข้า\"\\n\"แม้ฝุ่นธุลีจะเปรอะเปื้อนขนอันขาวบริสุทธิ์ของเจ้า\"\\n\"แม้เจ้าจะไม่ได้ซบอยู่ในอ้อมกอดอันอบอุ่นอีกต่อไป\"\\n\"ขอให้เจ้าได้หลับใหลในห้วงฝันพร้อมกับดวงจันทรา\"\\n\\nร่างที่แตกสลายร่วงหล่นสู่ดินแดนแห่งหมอกที่มิอาจกลายเป็นดวงจันทร์ คำอวยพรแตกกระเซ็นสู่ธารน้ำใสและทุ่งทุนดรา\\nในกรงขังที่กาลเวลาและสายลมไม่อาจกรายใกล้ ผู้ย้อนทวนกระแสธารได้เป็นสักขีพยานการหลับใหลชั่วนิรันดร์ของสามพี่น้อง\\nในห้วงนิรันดร์อันไร้จุดเริ่มต้นและจุดสิ้นสุด เทพธิดาแห่งจันทราผู้ถูกจองจำล่องลอยอยู่ท่ามกลางราตีกาล\\nใช้ดวงจิตลูบไล้ความทรงจำเก่าก่อนอันเลือนรางดั่งถ้อยคำในความฝัน ที่จันทราแห่งวันวานได้หลงเหลือไว้ ณ ที่แห่งนี้...\\n\\nเรือลำงามเปล่งประกายสีเงิน ล่องตรวจตราไปมาระหว่างขุนเขาและท้องทะเล ในยามที่ทิวาและราตรีบรรจบกัน\\nในยุคสมัยที่ชีพจรแห่งกระดูกปฐพียังไม่ยอมศิโรราบต่อสรวงสวรรค์เบื้องบน มันคอยนำพาดวงวิญญาณของผู้ไร้มลทิน\\nข้ามผ่านแดนมนุษย์อันโสมมและบรรยากาศอันหนาวเหน็บ เพื่อไปพักผ่อนนิทรา ณ ด้านมืดของดวงจันทร์ที่มิอาจมองเห็น\\nทว่ากลับไม่อาจชักนำให้นายหญิงทั้งสามแห่งตำหนักสีทอง ทอดสายตาลงมายังนัยน์ตาของบุตรแห่งมนุษย์ได้เลย\\nเจ้าแห่งสัตตภัยย่อมไม่ปรานีให้เหล่าเทพ ใจอ่อนต่อความทุกข์ระทมอันต่ำต้อยในแดนมนุษย์\\nเบื้องหน้ากฎเกณฑ์ที่บัญญัติไว้แต่แรกเริ่ม มีเพียงการสยบยอมศิโรราบเท่านั้น จึงจะนับเป็นความรักที่แท้จริงต่อมวลมนุษย์\\nแม้แต่สามพี่น้องผู้พำนักอยู่หลังม่านสีหยกบนชั้นฟ้า ผู้ถักทอเส้นด้ายสีเงินแห่งชะตากรรมแก่สรรพชีวิต\\nเมื่อเอ่ยถึงเหล่ามวลมนุษย์และผู้คนแต่โบราณที่ถูกโชคชะตาบดขยี้ สิ่งที่ได้รับกลับมาก็มีเพียงความเงียบงันจากทั้งสามนางเท่านั้น\\nไม่ว่าจะเป็นความเวทนาสงสาร หรือความรักใคร่คะนึงหา ล้วนถูกขวางกั้นด้วยม่านแสงจันทร์อันบางเบาที่ห่างออกไปไกลนับแสนลี้\\n\\nไม่ว่าจะทำไปเพื่อปกปักรักษาสรรพชีวิตบนผืนพิภพ จนจำต้องแตกหักกับนายเก่าผู้ถูกความมืดมิดกัดกิน\\nหรือทำไปเพื่อพิทักษ์เชื้อไฟแห่งการกบฏ จนจำต้องเลือกเมินเฉยต่อกันในยามเกิดศึกสายเลือด\\nหรือทำไปเพื่อล้างแค้นทรราชผู้เหี้ยมโหด จนจำต้องย้อมดวงใจให้แปดเปื้อนด้วยมลทินอันดำดิ่ง\\nพวกนางผู้เคยท่องไปในโลกหล้าเฉกเช่นเดียวกับนาง จันทราสุกสกาวสามดวงที่เคยสาดแสงไล่ความหนาวเหน็บในค่ำคืนนับไม่ถ้วน\\nท้ายที่สุดกลับมิอาจส่องแสงนำทางเบื้องหน้าให้แก่ตน ปลายทางของถนนทั้งสามสายล้วนจบลงที่ราตีกาลแห่งการลืมเลือน\\nนั่นคือวันพรุ่งนี้ที่จันทราแห่งวันวานผู้ล่วงลับเคยร่ำไห้ถึง ในยุคสมัยที่สามยังคงเป็นสาม\\n\\n...ทว่า หนทางในราตีกาลนั้น มีเพียงแค่สามสายที่พวกนางเคยได้ประจักษ์จริงหรือ?\\nในความทรงจำที่เป็นของนางเพียงผู้เดียว ดวงดาวสีทองดวงนั้นที่ไม่ได้เป็นของโลกใบนี้\\nได้ทอดเงาลงบนลานตำหนักจันทราสีเงินอันเดียวดาย แสงดาวสายนั้นที่คอยวนเวียนอยู่ในห้วงคำนึงของนางเสมอมา\\nแม้จะถูกขวางกั้นด้วยกาลเวลานับพันหมื่นปี แม้จะถูกคั่นกลางด้วยโลกที่มอดดับไปแล้วนับไม่ถ้วน\\nดวงดาวที่เคยร่วงหล่นลงสู่นัยน์ตาของนางดวงนั้น คงจะยังคอยส่องสว่างนำทางหวนคืนสู่เบื้องหลังให้นางอยู่ใช่ไหม...\\n\\nและในชั่วพริบตาอันไร้กาลเวลาที่นางเชื่อมั่นเช่นนั้นเอง คือปฐมบทที่สามไม่ใช่สามอีกต่อไป\\nณ ปลายทางแห่งความมืดมิด เจ้าของทางแยกได้ทอดสายตาย้อนมองไปยังหนทางที่สี่ ซึ่งอยู่นอกเหนือทางแยกทั้งสามสายนั้น\\nท่ามกลางม่านฝันอันหวานล้ำดั่งน้ำผึ้งริน เฝ้ารอคอยช่วงเวลาแห่งคำมั่น เพื่อพบพานเหล่าสหายใต้หมู่ดาราอย่างเงียบงัน\\n\\n\"เด็กน้อยแห่งดวงจันทร์ นกพิราบน้อยของข้า\"\\n\"โปรดอย่าได้โศกศัลย์ต่อความทุกข์ระทมและการพลัดพรากเลย\"\\n\"มวลดอกไม้จักหวนกลับมาผลิบาน ณ ริมหน้าต่างของเจ้าอีกครา\"\\n\"จงหลับใหลในห้วงฝันพร้อมกับดวงจันทรา ในห้วงฝันแห่งราตรีรุ่งสางเถิด\""
}