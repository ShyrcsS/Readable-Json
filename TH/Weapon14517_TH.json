{
    "Weapon14517_TH.txt": "\\nให้ดวงตาของเธอถูกย้อมไปด้วยควันจากการลุกไหม้ เพื่อที่เธอจะได้ไม่หลงใหลไปกับสีสันที่สะท้อนเข้ามาในดวงตา\\nให้ข้อเท้าของเธอได้รับพรจากคมมีด เพื่อที่เธอจะได้ไม่ทอดทิ้งพวกพ้องที่เธอรัก\\nตามสัญญาอันสูงส่งและเก่าแก่ ผู้ส่งสารแห่งราตรีจะคัดเลือกเด็ก ที่มีจิตวิญญาณสว่างไสวดุจดวงดาว\\nและสวมมงกุฎขนนกอินทรีให้แก่เธอ เพื่อนำพาผู้คนในยุคโบราณที่สูญเสียรูปลักษณ์ ไปสู่ห้วงนิทราในราตรี\\n\\nไม่ว่าจะเป็นฝูงมังกรที่จมจ่อมอยู่ในความฝัน หรือเหล่าธรรมิกชนที่ต่อสู้กันอย่างไม่หยุดหย่อน ในดินแดนแห่งความมืด\\nไม่มีใครสังเกตเห็นแผนการของผู้ที่อ้างตัวว่าเป็นนักปราชญ์ พันธสัญญาได้ถูกจัดทำขึ้นระหว่างผู้คนในหุบเขา และลูกหลานผู้สูงศักดิ์\\nมันได้ขวางกั้นไฟสงครามที่กระหายเลือดของเหล่านักรบ และทิ้งไว้เพียงความเงียบสงัดอันแสนสงบท่ามกลางหมอกควัน\\nแต่นักรบผู้กล้าหาญที่สุดในหุบเขาลึกนั้น กลับทำได้เพียงเป็นทาสของผู้บูชาดวงดาวเท่านั้น\\nนี่ไม่ใช่ส่วนหนึ่งของแผนการที่ยิ่งใหญ่ แต่การเสื่อมสลายของผู้ต่ำทรามก็ยังทำให้เขารู้สึกรังเกียจ\\nในเมื่อเป็นแบบนี้ ก็ต้องใช้กลอุบายเล็กน้อย เพื่อยุยงให้เธอต่อต้านมังกร ในนามของความปรารถนาดี\\n\\nเหมือนกับที่นักปราชญ์คิดไว้ การควบคุมจิตใจมนุษย์นั้นเป็นเรื่องง่ายดายดุจพลิกฝ่ามือ\\nเพียงแค่เติมเชื้อไฟลงไปในความทุกข์เล็กน้อย และพูดจาอย่างชาญฉลาดเพื่อสิ่งที่เรียกว่า \"ความหวัง\"\\nเด็กสาวชาวมนุษย์ที่อ่อนแอราวกับมดปลวก และโง่เขลาราวกับต้นไม้ที่เหี่ยวเฉา ก็เชื่อฟังคำสั่งของเขา\\nอย่างไรเสีย ครั้งหนึ่งเขาเคยนำทางเธอ ผ่านอาณาจักรราตรีที่อันตราย และมองเข้าไปในหมอกควันโบราณนั้น\\nแม้ว่าด้วยความไร้เดียงสาของเธอแล้ว เธอคงไม่น่าจะมองเห็นสิ่งใดยามที่เผชิญหน้ากับควันอันเลือนรางนั้น\\nต่อไป เพียงแค่ผลักเบา ๆ ก็ทำให้ความฝันที่น่าขันนั้นพังทลายไม่มีชิ้นดีได้แล้วละมั้ง...\\n\\nตามที่นักปราชญ์คาดไว้ เด็กสาวที่เคยก้มหัวเชื่อฟังคำสั่งของเหล่ามังกร\\nกลับใช้ขลุ่ยและเสียงเพลง เพื่อชี้นำนักเดินทางจากต่างแดนที่เขาไม่เคยพบเห็น ให้เดินฝ่าปราการควันไปได้\\nและตามแผนการที่สมบูรณ์แบบของเขา เขาได้ส่ง Dinga ข้ารับใช้ผู้เงียบขรึมของเธอออกไปจากหุบเขาลึก\\nจากนั้น ไฟแห่งการพิชิตและการสังหาร ก็ถูกนำไปสู่ดินแดนที่ถูกตัดขาดจากโลกนี้...\\n\\nจนกระทั่งหลายปีต่อมา ผู้กล้า Maghan ได้แทงดาบทองของราชาอสรพิษ เข้าไปในหัวใจของผู้เป็นเจ้านายเก่า\\nนักปราชญ์ที่คิดว่าตนสามารถควบคุมจิตใจมนุษย์ได้ ถึงได้รู้ตัวว่า เมล็ดพันธุ์อัคนีแห่งการทรยศได้ถูกหว่านไว้มานานแล้ว\\nแต่การทรยศนั้น ไม่ได้มุ่งเป้าไปยังฝูงมังกรที่จมดิ่งอยู่ในความฝันอย่างที่เขาคิด\\nแต่มันมาพร้อมกับบทเพลงของ Wayob ที่เพิ่งเกิดใหม่ ณ ห้องโถงลึกที่สุดในอาณาจักรราตรี\\nและในพันปีต่อมา ก็ได้กลายเป็นรากฐานของชนเผ่าที่ชื่อว่า \"Mictlan\"\\nม่านเจ็ดชั้นที่มองไม่เห็น ปิดกั้นดินแดนที่ไร้แสงสว่างแห่งอดีตไว้ในควันหมอก\\nท่ามกลางสายลมราตรี และแสงแดดอันเย็นยะเยือก มดปลวกนั้นได้ขโมยพิธีกรรมลับ ที่แม้แต่นักปราชญ์ก็ไม่เคยหวังว่าจะได้มาครอง\\n\\n\"อย่าได้ฝากความหวังไว้กับราตรี อย่าพึ่งพาความเมตตาของนักปราชญ์ และยิ่งไปกว่านั้น อย่าได้หลงเชื่อคำโน้มน้าวของผู้ที่เรียกตนเองว่านักปราชญ์\"\\n\"แม้จะมีสีของความขี้ขลาด แม้จะถูกย้อมด้วยความอัปลักษณ์และความชั่วร้าย แต่สิ่งที่มนุษย์สามารถพึ่งพาได้ก็มีเพียงตัวเองเท่านั้น\"\\n\"แต่ถึงอย่างไรมนุษย์ก็อ่อนแอ แม้ว่าทุกอย่างจะเป็นไปตามแผนที่ข้าวางไว้ แต่ข้าก็ทำได้เพียงรักษาขอบเขตไว้ ให้มั่นคงได้เพียงหนึ่งร้อยปีเท่านั้น\"\\n\"เพราะเหตุนี้... เธอจึงต้องบอกเล่า และให้ชาวเผ่าทั้งหลายบอกเล่า ถึงเหล่าผู้ทรงเกียรติที่ทั้งกล้าหาญและเรืองนามเหล่านั้น\"\\n\"ต้องบอกเล่าเรื่องราวใน \"ความทรงจำ\" ถักทอเป็นม้วนหนังสือที่ทอดยาวไกล และเป็นรากฐานของบ้านที่ถูกเรียกว่า Natlan ในวันข้างหน้า\"\\n\"นำรูปปั้นนี้ติดตัวไปด้วย Dinga ข้ารับใช้ผู้ซื่อสัตย์ที่สุดของข้า และออกเดินทางไปตามแสงแรกของรุ่งอรุณเถอะ\"\\n\"ข้าจะคอยเฝ้าดูเธอตลอดไป ผู้กล้าเพียงหนึ่งเดียวของข้า ข้าจะคอยอยู่เคียงข้างเธอเสมอดุจสายใยที่พันผูกไว้\"\\n\"จนกว่าจิตวิญญาณของเรา จะพันผูกกันชั่วนิรันดร์ในความสงบอันเงียบสงัด ที่แม้แต่ความตายก็ไม่อาจแยกพวกเราออกจากกันได้\""
}