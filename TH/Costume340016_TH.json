{
    "Costume340016_TH.txt": "\"ว่าไงนะ? 'ฮีโร่เหมียวพเนจร' หายตัวไป! แล้วยังเป็นในเวลาสำคัญแบบนี้อีก?!\"\\nเสียงโกรธเกรี้ยวของหัวหน้าคณะดังก้องอยู่หลังเวที\\n\"ยังไงก็ยังอยู่ในงานเลี้ยงตอนเย็นสำหรับแขกคนสำคัญจาก Fontaine ของสมาคมการค้า Feiyun ไม่ใช่เหรอ? ถ้าคราวนี้เสียชื่อละก็ คณะละครงิ้วของเราได้จบเห่ทั้งใน Liyue ทั้ง Fontaine แน่!\"\\nเวลานี้นักแสดงที่รับบทเป็น \"ฮีโร่พเนจร\" หวาดกลัวจนหัวหด ไม่เหลือมาดของ \"ฮีโร่พเนจร\" แม้แต่น้อย\\n\"ยะ...ยังเหลือเวลาอีกนิดหน่อยก่อนที่เราจะขึ้นแสดง ฉันจะไปตามหาเดี๋ยวนี้แหละ!\"\\n\\nข้างนอกหน้าต่างหลังเวที Xingqiu กำลังนั่งเอกเขนกอยู่บนชายคา\\n\"อย่างนี้นี่เอง อย่างนี้นี่เอง เพราะห่วงชื่อเสียง ก็เลยไม่ได้ขอให้คนของสมาคมการค้า Feiyun ช่วยตามหางั้นเหรอ? แต่แบบนี้ก็ยุ่งยากแล้วสิ... ฉันควรจะบอกพวกเขายังไงดี พี่แมว มาอยู่ตรงนี้ได้ไงเนี่ย?\"\\nXingqiu ลุกขึ้น มองลงไปในปล่องไฟข้าง ๆ: แมวสีดำที่แต่งตัวฉูดฉาดกำลังจ้องเขาอย่างระแวง\\nไม่ต้องพูดถึงว่าตัวเขาแอบออกมาจากงานเลี้ยง จึงไม่สะดวกที่จะพบปะกับผู้คนโดยตรง ถ้าเกิดเขาบอกที่อยู่ของ \"ฮีโร่เหมียวพเนจร\" ออกไปด้วยฐานะนายน้อยคนที่สองของ \"สมาคมการค้า Feiyun\" เกรงว่าคนในคณะละครงิ้วคงจะอายจนแทบมุดดินแน่นอน\\n\"คงได้แต่ต้องช่วยพี่เหมียวออกมาก่อน แล้วค่อยแอบพากลับไปที่หลังเวทีแล้วละมั้ง... อืม หวังว่าจะไม่ทำให้ชุดเลอะนะ ไม่งั้นพี่ใหญ่ต้องถามฉันแน่ ๆ ว่าไปไหนมาอีกแล้ว...\"\\nXingqiu ยื่นมือลงไปในปล่องไฟอย่างระมัดระวัง แต่ \"ฮีโร่เหมียวพเนจร\" กลับไม่รับน้ำใจ ร้องเมี้ยวทีหนึ่งแล้วหลบเข้าไปอยู่ในซอกมุม\\n\"...ตกใจเพราะสภาพแวดล้อมที่ไม่คุ้นเคยรึเปล่า? หรือว่าเธอเองก็ไม่ชอบบรรยากาศของงานเลี้ยงเหมือนกัน? แต่ว่าพี่แมว อย่าทำให้คนอื่นเขาตกที่นั่งลำบากสิ เสียชื่อ 'ฮีโร่เหมียวพเนจร' หมด\"\\nXingqiu ยิ้มเจื่อน เห็นทีวันนี้ถ้าตัวไม่ได้คลุกฝุ่น คงจะเชิญ 'พี่แมว' ผู้นี้ขึ้นมาไม่ได้แล้วล่ะ\\n\\nงานเลี้ยงดำเนินไปตามปกติ และคณะละครงิ้วก็ขึ้นแสดงอย่างราบรื่น\\n\"ฮีโร่เหมียวพเนจร\" หมุนตัวตีลังกาไปตามจังหวะเสียงฆ้องฉาบที่เร่งเร้า เสียงปรบมือและเสียงเชียร์ดังกึกก้องไม่ขาดสาย\\n\"เยี่ยม! เยี่ยม!\" Xingqiu ดึงตัวพี่ชายคนโตไปพลางร้องชมว่าเยี่ยมไม่ขาดปาก ทว่าความสนใจของพี่ชายกลับเบนไปที่เสื้อผ้าชุดใหม่ที่เขาสวมใส่อยู่อย่างอดไม่ได้\\nคอสตูมสไตล์ Fontaine ชุดนี้ประดับด้วยลายไม้ไผ่เรียบหรู การตัดเย็บที่ประณีต เห็นได้ชัดว่าเป็นผลงานของช่างฝีมือที่มีชื่อเสียง...\\nแต่ตอนแรกที่หนุ่มน้อยผู้นี้ได้รับมันมากลับทำหน้าขมขื่น บอกว่า \"เคลื่อนไหวไม่สะดวก\" บ้างล่ะ \"พรางตัวยาก\" บ้างล่ะ ลองใส่แค่ครั้งเดียวก็พับเก็บเข้าตู้ไปเลย แล้วทำไมตอนนี้ถึงหยิบมาใส่อย่างเต็มอกเต็มใจซะแล้วล่ะ?\\nXingqiu เหมือนจะอ่านความสงสัยที่ฉายบนสีหน้าของพี่ใหญ่ออก จึงพูดยิ้ม ๆ ว่า \"ระหว่างที่อ่านหนังสือตอนกลางคืน ฉันเจอประโยคนึงที่ว่า 'เมื่อมีแขกมาเยือน ก็ต้องต้อนรับขับสู้เหมือนเขาได้กลับมาบ้าน'... ฉันก็เลยเปลี่ยนเป็นชุดนี้เพื่อต้อนรับแขกจาก Fontaine แบบนี้ก็ถือเป็นมารยาทอย่างหนึ่งจริงมั้ยล่ะ?\"\\nความสงสัยที่ขมวดมุ่นตรงหว่างคิ้วของพี่ใหญ่คลายลงไปกว่าครึ่ง เขาสำรวจดูตั้งแต่หัวจรดเท้าอีกครั้ง เสื้อผ้าของน้องชายเรียบกริบทั้งยังสะอาดสะอ้าน ชัดเจนว่าไม่ได้แอบหนีออกไปซนเหมือนเมื่อปีที่แล้ว...\\nบางทีในช่วงหนึ่งปีที่ผ่านมานี้ เขาอาจจะโตเป็นผู้ใหญ่ขึ้นบ้างแล้วละมั้ง พี่ใหญ่คิดอย่างปลื้มใจ\\n...แต่ทว่ากลิ่นเขม่าควันจาง ๆ ที่คล้ายมีคล้ายไม่มีในอากาศนั้น มันมาจากที่ไหนกันแน่?\\n\\n\"ไม่ต้องรบกวนพวกเธอหรอก ฉันจะเปลี่ยนชุดเอง\"\\nเมื่องานเลี้ยงสิ้นสุดลง Xingqiu กันพวกคนใช้ออกไปแล้วถอดเสื้อนอกออก เผยให้เห็นเสื้อตัวในที่เปื้อนเขม่าจนกระดำกระด่างอยู่นานแล้ว\\n\"ฟู่ว... เกือบไปแล้ว ๆ โชคดีที่มีชุดนี้อยู่ในตู้ ไม่งั้นคงไม่รอดสายตาของพี่ใหญ่แน่...\"\\nถ้างั้นนิยายเรื่องต่อไป ก็เขียนเรื่องจอมโจรผู้มาจาก Fontaine ดีกว่า Xingqiu แอบคิดเช่นนี้\\n\"อืม... เขียนเปิดเรื่องอย่างนี้ละกัน: ผู้คนต่างรู้ดีว่า เสื้อผ้างามหรูใช้ปลอมตัวได้ไม่ดีนัก แต่หารู้ไม่ว่า ฐานะคนดังนี่แหละที่เป็นเครื่องอำพรางชั้นดีของจอมโจร...\""
}