{
    "Weapon11512_TH.txt": "\\nผู้พเนจรจากแดนทองคำ ร่างกายและจิตใจต่างเต็มไปด้วยบาดแผลจากการต่อสู้\\nครั้งหนึ่งเขาเคยเป็นเจ้าชายแห่งอาณาจักร แต่ตอนนี้กลับหลงทางในเขาวงกตเขียวขจีที่คดเคี้ยว\\nเมื่อได้กลิ่นเลือดแห่งพลัง ราชาแห่งพงไพรเก่าก็อดถอนหายใจเฮือกใหญ่ไม่ได้...\\nนักล่าผู้มีธนูสีขาวได้รับคำสั่งให้ออกไปล่าสัตว์ร้ายที่ไม่ได้อยู่ในป่า\\n\\nหมอกหนาได้แผ่กระจายทั่ว และเสียงกระซิบของ \"ความตาย\" กำลังแสวงหาเส้นทางในเขาวงกต\\nตามรอยเท้าของผู้ถูกเนรเทศ คำสาปได้แผ่กว้างทั่วผืนทราย และกลืนกินอาณาเขตของ \"สิ่งมีชีวิต\" สิ้น\\nเมื่อผ่านเส้นทางเขียวขจีและทางเดินแคบ เธอก็ได้ค้นพบจุดประสงค์ของผู้มาเยือน จากลมหายใจที่แปลกประหลาด\\nขณะผ่านความทรงจำและความทะเยอทะยาน เขากลับหลงทางไปกับเสียงนกร้องและสายน้ำเชี่ยวกราก...\\n\\n\"เจ้าโดนศรของข้าแล้ว ผู้บุกรุกไร้มารยาท! ศรดอกต่อไปจะปักลงไปในอกเจ้า!\"\\n\"อย่าเตร็ดเตร่อยู่ในป่าฝน และอย่าได้รบกวนความฝันของเด็ก ๆ อีกต่อไป ที่นี่ไม่มีมงกุฎที่เจ้าปรารถนาหรอก!\"\\n\\nนักล่าหญิงผู้แข็งแกร่งแห่งป่าจึงได้เตือนอย่างหนักแน่นว่า ไม่มีเหยื่อรายใดรอดพ้นลูกศรและสายตาอันแหลมคมของเธอไปได้\\nแต่ไม่รู้เพราะเหตุใด เธอถึงได้ลดคันธนูลงเล็กน้อย และจงใจยิงเขาคนนั้นพลาด\\nต้นไม้ใบหญ้าต่างพากันงุนงง เด็ก ๆ ที่ซ่อนตัวอยู่ในห้วงนิทราถอนหายใจด้วยความโล่งอก ที่ไม่ต้องเห็นเลือดสาดกระเซ็น...\\nราชาแห่งพงไพรผู้มองเห็นทุกความฝันเข้าใจเจตนาของเธอดี จึงได้ส่งเสียงกระซิบทำให้ต้นไม้ใหญ่สั่นสะเทือน:\\n\\n\"มนุษย์ผู้นั้นต่างจากเจ้า เขามาจากดินแดนที่โสมม มือของเขาโชกโชนไปด้วยเลือด และจิตใจเต็มไปด้วยความหลอกลวงและความหลงผิด\"\\n\"แต่ป่ายอมรับเพียงฝันที่ไร้เดียงสา เลือดที่หลั่งไหลต้องมาจากการล่าสัตว์และการสังเวยเท่านั้น และป่าจะไม่ยอมรับการหลอกลวงใด ๆ\"\\n\"หากเจ้ายังคิดว่าเขามีคุณสมบัติเหมาะสม ที่จะได้รับเกียรติในเขาวงกตป่า เช่นนั้นจงพาเขาไปหักกิ่งไม้สีขาวบริสุทธิ์...\"\\n\"ถึงตอนนั้น ดวงจันทร์และดวงดาวที่สว่างไสว จะประทานสติปัญญาอันบริสุทธิ์แก่เขา และละทิ้งความทรงจำและความปรารถนาเหมือนดั่งเหล้าอันขมขื่น\"\\n\\nดังนั้น เธอจึงคว้าคันธนูสีขาวบริสุทธิ์ของตนอีกครั้ง และรีบเร่งขับไล่ผู้พเนจรเข้าไปยังส่วนลึกของเขาวงกต...\\nสิ่งที่เกิดขึ้นหลังจากนั้น มีดวงจันทร์และดวงดาวเป็นพยาน และคงอยู่เพียงในความทรงจำอันคลุมเครือของเด็ก ๆ เท่านั้น\\nกล่าวกันว่า ในที่สุดผู้พเนจรคนนั้นก็ใช้กิ่งไม้ขาวบริสุทธิ์หลอมเป็นดาบแหลมคม ที่เป็นของเขาแต่เพียงผู้เดียวเท่านั้น\\nและมีเด็กอีกคนบอกว่า ตั้งแต่นั้นมา เขาก็ลืมชื่อบ้านเกิดของตัวเอง และลืมสิ้นความฝันที่อยากเป็นราชา\\nนับแต่นั้นมา ชื่อของเจ้าชาย Faramarz ก็หายสาบสูญไปในป่าฝน และกลับสู่ทะเลทรายพร้อมกับสายลมทะเลทราย"
}