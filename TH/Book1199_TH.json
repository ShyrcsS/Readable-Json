{
    "Book1199_TH.txt": "— Silvestr Petrovich Solovei —\\nVI\\n\"...\\nหากท่านยินดีรับฟังความอัปยศอดสูของผู้เฒ่าที่ใกล้ตายคนนี้\\nเช่นนั้นข้าขอขอบพระคุณในน้ำใจอันดีงามของท่านยิ่งนัก\\nแต่จะถ่ายทอดความในใจออกมาเป็นคำพูดได้อย่างไร?\\nคำวิงวอนด้วยความสำนึกเสียใจ หาได้มีประโยชน์อันใดต่อวันพรุ่งนี้\\nข้าเองก็เคยหลงเชื่อคำหวานของท่านลอร์ด\\nปล่อยให้คำสัญญาอันจอมปลอมบดบังดวงตาจนมืดบอด\\nจนกระทั่งถึงคราวที่ต้องลาจาก พวกเราถึงได้รู้แจ้งเห็นจริง\\nทั้งความหวังที่หลุดลอยไป และความเสียใจอันแสนเจ็บปวด\\n\\nเหตุใดหลุมฝังศพจึงต้องทำให้หัวใจข้าทุกข์ตรมและโศกเศร้า\\nในเมื่อสหายรัก บ้านเกิด และญาติสนิท\\nต่างหลับใหลไปในราตรียาวนานที่ไร้ผู้เซ่นสรวงนานแล้ว?\\nในความเงียบสงบที่เยือกเย็นดุจน้ำค้างแข็งและธารใส\\nความโศกเศร้าและความเจ็บปวดย่อมจมดิ่งสู่ห้วงนิทราเช่นกัน\\nจะเป็นอะไรไปเล่า? ในเมื่อทั้งจินตนาการและคำอธิษฐานล้วนเปล่าประโยชน์\\nเพียงเพื่อไม่ให้น้ำตาไหลรินอย่างสูญเปล่า\\nข้าจึงต้องสาบานไว้ในใจเช่นนี้\\nแม้เป็นเพียงชั่วพริบตา แม้เพียงชั่วขณะเดียว\\nก็ต้องทำให้หัวใจที่ยังเต้นและลุกโชนอยู่นี้\\nความหลงใหลที่กัดกินเผาผลาญจิตวิญญาณของข้าอยู่นี้\\nหล่อหลอมออกมาเป็นแสงไฟชั่วขณะ เพื่อส่องสว่างแก่สรวงสวรรค์แห่งนี้\\n\\nเจ้าเคยเห็นความฝันที่สว่างไสวยิ่งกว่าทองคำหรือไม่?\\nเคยจดจำหรือไม่ว่าจะเกลียดอย่างไร จะรักอย่างไร?\\nเมฆยามตะวันรอนค่อย ๆ สลายไปในยามพลบค่ำ\\nลมราตรีที่พัดโชยมามักจะพัดควันบางเบาให้กระจายหายไป\\nกระแสกาลไหลผ่านไปไม่เคยหยุดนิ่ง วันวานที่ผันผ่านมิอาจหวนคืน\\nบางทีเจ้าอาจยังจำได้ หรืออาจจะลืมไปแล้ว\\nแต่เจ้ารู้ดีว่า ต้องมีใครสักคนจุดไฟให้สว่าง\\nแม้จะอยู่ในทุ่งหิมะ แม้จะอยู่ในชายแดนก็ตาม\\n...\"\\n\\n\\nVIII\\nชะล้างแสงจันทร์ที่ซีดเซียวราวกับสีของน้ำค้างแข็ง\\nนักรบผู้กล้าหาญมุ่งหน้าสู่ดินแดนอันห่างไกล\\nวิญญาณนับไม่ถ้วนถูกฝังอยู่ในซากปรักหักพัง\\nผู้กล้ามากมายนับไม่ถ้วนล้วนสิ้นชีพในสายหมอกนั้น\\nฝูงอสูรอันมืดมิดห้อตะบึงฝ่าทุ่งรกร้าง\\nเหยียบย่ำความหวังของสรรพชีวิต\\nไนติงเกลหล่อหลอมลำแสงแรกบนยอดเขา\\nสยบความคลุ้มคลั่งที่หิวกระหายไม่รู้จบ\\n\\nลมหนาวเสียดกระดูกโชยพัดมาเป็นระลอก ภัยพิบัติจมดิ่งสู่แสงสีดำ\\nเขาเหลือบเห็นรุ่งอรุณที่หยุดนิ่ง และวันวานอันเป็นนิรันดร์\\nโชคชะตาหมุนเวียนไปในสายลม แล่นผ่านผู้ที่ยังอยู่และผู้วายชนม์\\nเสียงพิณแห่งราตรีอันยาวนานขจรขจายและเลือนลับ ดั่งกลิ่นหอมของมวลพฤกษาที่ร่วงหล่นในยามต้นวสันต์\\nเมื่อม่านหิมะแห่งฟากฟ้าถูกเปิดออก ไนติงเกลจะขับขานบทเพลงสรรเสริญสุริยา\\n\\nรุ่นที่เกรียงไกรดุจสายฟ้า\\nรุ่นที่มั่นคงดุจสนไพร\\nรุ่นที่ทรงพลังดุจคลื่นสมุทร\\nรุ่นที่บ้าคลั่งดุจพายุโหมกระหน่ำ\\nสืบทอดนามนั้นด้วยกาลเวลา\\n\\n...\\n\\n—— Sergei Semyonovich Mayakov ——\\nIII\\nการต่อสู้ที่ห่างชั้น และการต่อสู้ที่สิ้นหวัง\\nด้านหนึ่งคือคลื่นยักษ์สีดำมืดมิดที่ไร้ขอบเขต\\nอีกด้านหนึ่งคือชายชราที่สังขารโรยแรง\\nและดาบที่เขากำแน่นไว้ในมือ\\n\\nเสียงจากภายในหมอกนั้นได้กล่าวกับเขาว่า:\\nเจ้าคนโฉดผู้มืดมัว และระห่ำด้วยโมหะ\\nเจ้าไม่สนใจเพื่อนร่วมรบที่เชื่อใจเจ้าเลยหรือไร?\\nเจ้า Mayakov คนวิกลจริตผู้เย่อหยิ่ง\\nเพียงเพื่อเกียรติยศอันชั่วร้ายของเจ้า\\nเจ้ากำลังจะทำให้เด็กหนุ่มต้องตาย\\nทำให้แม่ของพวกเขาไม่ได้เจอลูกชายอีก\\nทำให้ลูกของพวกเขาไม่ได้พบเจอผู้เป็นพ่ออีก\\nน่าสงสารเด็กกำพร้าที่เจ้าแสร้งทำเป็นใจดีรับเลี้ยงไว้\\nที่ต้องมาสัมผัสกับความเจ็บปวดจากการสูญเสียพ่ออีกครั้ง\\nทำไมถึงไม่ส่งสัญญาณขอความช่วยเหลือล่ะ?\\nทำไมถึงต้องปล่อยให้ประภาคารจมดิ่งสู่ความมืดมนเสียล่ะ?\\nทำไมต้องพรากความหวังจากผู้ติดตามของเจ้าไป\\nแล้วปล่อยให้พวกเขาต้องเผชิญกับความตายท่ามกลางความสิ้นหวังล่ะ?\\nตาเฒ่าที่ไม่รู้จักที่ต่ำที่สูงคนนี้นี่!\\nพวกเขาทั้งหมดตายเพราะความทะเยอทะยานของเจ้า\\nไม่มีใครมาเก็บศพของพวกเขาอีกต่อไป\\nMayakov ที่รัก ยอมแพ้เสียเถอะ\\nเพื่อสันติภาพ ให้พวกเขาได้รับการไถ่บาป\\n\\nเขาทอดสายตามองไปที่ทะเลอย่างเศร้าหมอง\\nขัดขวานในมือจนวาววับ"
}