{
    "Book132_TH.txt": "-น้ำลง-\\nในช่วงเวลาที่ดวงจันทร์ถูกเมฆดำบดบัง บทเพลงเรือไม่ได้แผ่วเบาลง\\n\\nพายุในทะเลสงบลง และเศษซากของเรือลำใหญ่ก็ลอยไปทางห้วงเหวในทะเลอย่างช้า ๆ\\nปากรูปเกลียวมหึมาของมันอ้ากว้าง มีเสียงครวญครางดังสนั่นมาจากส่วนลึกในร่างมัน อสูรพอใจกับเหยื่อของมันยิ่งนัก มันเปิดเปลือกตาที่มีหินและปะการังเกาะอยู่ เพราะต้องการจะเห็นวาระสุดท้ายของคู่ต่อสู้ของมัน แต่นี่เป็นการเปิดเผยจุดอ่อนของมันให้กับนายเรือผู้ใกล้ตาย\\n\\nเขาเห็นโอกาสอันดี และดวงตาคู่น้อยของเขายังมองเห็นหัวใจของอสูรที่มืดดำยิ่งกว่าห้วงเหวในทะเลลึก\\nสายฟ้าเส้นสุดท้ายในพายุผ่าลงมา ท้องฟ้าสว่างวาบ กระโดงเรือถูกฟันเกลียวของอสูรตัดขาดเป็นสองท่อน และถูกบดให้เหลือเป็นเศษไม้ แม้แต่เสียงกรีดร้องของกระดูกงูก็ถูกกลบไปด้วยเสียงคลื่น\\n\\nจากนั้น ทุกอย่างกลับสู่ความมืดมิด...จนกระทั่งเสียงคำรามของอสูรร้ายดังก้องขึ้นเหนือผืนน้ำอีกครั้ง\\n\\nนายเรือใช้ดาบที่หักของเขาแทงเข้าไปในตาอสูรครั้งแล้วครั้งเล่า จนกระทั่งทั่วร่างเขาเต็มไปด้วยพิษและคราบเลือด และดาบหักของเขาปักคาอยู่ในลูกตาของอสูร\\nนายเรือถูกกรงเล็บแหลมคมจับนับครั้งไม่ถ้วน และในตอนที่ชีวิตของเขากำลังจะพบกับจุดจบ เขาก็ยังต่อสู้ด้วยหมัด ฟัน และเล็บของเขา ในช่วงเวลาที่เขากำลังจะถูกกรงเล็บอันแหลมคมของอสูรฉีกเป็นชิ้น ๆ...\\n\\nท่วงทำนองเพลงเรือที่คุ้นหูก็ลอยมากับสายลม เจ้าอสูรหยุดชะงักไปชั่วขณะ\\n\\n\"มาร้องขับขานบทเพลงแห่งท้องทะเลกับฉัน บทเพลงแห่งความปรีดา\\n\"เมื่อกระแสลมพัดมา ฉันก็รู้ว่าต้องจากเขาไป\\n\"ฉันได้ยินเสียงของกัปตัน เรียกให้ฉันกลับไป\\n\"โปรดจดจำฉันและกัปตันผู้สูญหายไว้ และร้องเพลงนี้อีกครั้ง\\n\"สักวันหนึ่ง คุณจะพบฉัน หลับใหลอยู่ในห้วงเหว...\\n\"...บางทีเมื่อนั้น คุณอาจถูกกระแสน้ำวนกลืนกินเช่นกัน\"\\n\\nหนวดของอสูรทะเลชูขึ้นสูงจนดูคล้ายบัลลังก์ หญิงสาวผู้ร้องขับขานเพลงนอนหงายลง มันใช้หนวดของมันรัดตัวเธอไว้และใช้กรงเล็บอันแหลมคมแทงไปบนผิวหนังเธอซ้ำแล้วซ้ำเล่า แต่เธอก็ยังร้องเพลงอำลาให้นายเรือ\\n\\nจากนั้น หญิงสาวก็ถูกอสูรลากลงไปใต้ทะเลอันดำมืด\\n\\nในยุคที่มหาสมุทรถูกปกครองด้วยภัยพิบัติ มนุษย์เร่ร่อนต้องล้มตายรายวัน\\nนายเรือตื่นขึ้นมาบนเรือพาณิชย์ที่ไม่รู้จัก เขาได้สูญเสียเรือของเขาและลูกเรือทั้งหมดไป เหลือเพียงร่างกายที่เต็มไปด้วยบาดแผล ความฝันในวันวานของห้วงทะเลลึกและเพลงเรือ...\\n\\n\"เมื่อกระแสลมและคลื่นเป็นใจ ฉันจะออกไปแก้แค้นให้เธอ สาวน้อยผู้หลงใหลไปกับเสียงคลื่น...\""
}