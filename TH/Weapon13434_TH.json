{
    "Weapon13434_TH.txt": "\\n\"รับคทาของผู้นำพิธีนี้ไว้สิ Lovia ของข้า เด็กน้อยผู้แสนดีของข้า หนูน้อยผู้บริสุทธิ์ที่สุดของข้า\"\\n\"มีเพียงเมตตาการุณย์ของเจ้าเท่านั้น ที่จะเรียกเหล่าลูกแกะที่หลงทางเหล่านั้นให้กลับมา และมอบความสุขสงบและอ่อนโยนแก่พวกเขาได้\"\\n\"มีเพียงเจ้าเท่านั้นที่จะมอบความสุข จากการได้รับการชี้นำให้แก่พวกเขาได้ ความสุขของผู้อ่อนแอ ด้วยว่าผู้อ่อนแอนั้นเกิดมาเพื่อโหยหาที่พักพิง\"\\n\"มีเพียงเจ้าเท่านั้นที่จะแก้ไขความเชื่ออันบิดเบือน ของเหล่ามารร้ายใต้จันทราได้ เพราะหนทางแห่งสัจธรรมนั้นไร้ซึ่งหนทางอื่น\"\\n\"นายหญิงแห่งจันทราน้ำค้างแข็งได้ใช้ด้ายเงิน ถักทอเส้นทางทั้งหมดในโลกนี้แล้ว สรรพสิ่งทั้งหลายล้วนแต่เต้นรำไปตามเส้นด้าย\"\\n\\nพรโบราณค่อย ๆ ดับมอดลง ดั่งแสงเทียนริบหรี่ในคืนอันหนาวเหน็บ หญิงรับใช้ผู้เยาว์วัยได้รับมอบอำนาจต่อจากผู้นำพิธีคนก่อน\\nนางคือเด็กกำพร้าจากต่างแดน ผู้ไม่เคยได้รับพรและไม่สมควรได้รับเลือก ทั้งยังไม่เคยล่วงรู้เลยว่าตนเป็นเพียงเด็กที่ถูกรับมาเลี้ยงดู\\nเพราะจันทราน้ำค้างแข็งอันขาวผ่อง ไม่ได้ทอดมองลงมาอีกต่อไป แม้แต่นักบุญที่มีสายเลือดบริสุทธิ์ที่สุด ก็ยากจะบัญชาแสงแห่งจันทราได้อีก\\nท่ามกลางเสียงกระซิบของผู้คน ที่นับวันยิ่งแตกสลายและสับสนวุ่นวายใจ ผู้นำพิธีผู้โรยราได้ผลักดันบุตรสาวบุญธรรมของตน ขึ้นสู่บัลลังก์ศักดิ์สิทธิ์อันสั่นคลอน\\nหวังเพียงว่าเจตนาดีของนาง จะรวบรวมเหล่าผู้ศรัทธาที่แตกแยกให้เป็นหนึ่งเดียวได้ แม้ในสายเลือดของนาง จะไม่ได้มีแสงจันทร์อันใสกระจ่าง ไหลเวียนอยู่เลยก็ตาม\\n\\nเป็นดังที่ผู้นำพิธีคาดหวัง หญิงรับใช้ผู้มีความเมตตา และอ่อนโยนต่อผู้อ่อนแอ ยึดมั่นใน \"ความถูกต้อง\" เสมอมา\\nแสงและเงา สว่างและมืดมิด ดีและชั่ว เกิดและตาย ทุกสรรพสิ่งในโลกใต้แสงจันทร์ ล้วนมีสิ่งที่ถูกและผิดในตัวของมันเอง\\nเพราะเหตุนี้ จึงมีเพียงการก้าวเดินไปตามเส้นทางแห่ง \"ความถูกต้อง\" อย่างสมบูรณ์เท่านั้น จึงจะสามารถนำพาสรรพชีวิตไปสู่ความสุขได้\\nการมอบอาหารอันน้อยนิดแก่คนยากจน ที่หิวโหยและหนาวเหน็บคือความถูกต้อง การดูแลผู้ป่วยที่เจ็บไข้ตลอดทั้งคืนก็คือความถูกต้อง\\nการใช้ความจริงใจและความเข้าใจ เพื่อสมานรอยร้าวแห่งความหวาดระแวงคือความถูกต้อง การปลอบประโลมพวกพ้องที่ทุกข์ร้อนใจ ก็คือความถูกต้องเช่นกัน\\nจิตอันดีงามที่ถูกต้องจะกลายเป็นแสงเทียนในคืนอันหนาวเหน็บ ที่จะอบอุ่นหัวใจที่เย็นชา และทำให้ความเกลียดชังจางหายไป\\n\\nหญิงสาวที่ชื่อ Lovia ยึดมั่นในความเชื่อนี้อย่างแรงกล้า และมอบความเมตตาสงสาร ให้แก่ผู้คนดั่งนักบุญที่แท้จริง\\nจนกระทั่งวันที่น้องสาวผู้ไม่ได้ร่วมสายเลือดกับนาง นักบุญหญิงผู้สืบทอดสายเลือดอันบริสุทธิ์ที่สุดของสุดเขตแดนเหนือ\\nได้สละชีพเพื่อปกป้องพี่สาว ซึ่งในขณะนั้นยังไม่เป็นที่ยอมรับของผู้คน และต้องจบชีวิตลงด้วยคมดาบของผู้ทรยศ ที่พยายามจะลอบสังหาร\\nท่ามกลางภาพเบื้องหน้าสีขาวเงินที่ไหลนอง เด็กสาวผู้ไม่อาจแม้แต่จะเปล่งเสียงคร่ำครวญออกมา ได้ตระหนักถึงข้อสรุปใหม่ในที่สุด\\n\\nเส้นทางที่เลือกเดินมาจนถึงตอนนี้ไม่ใช่ \"ความถูกต้อง\"\\nความเมตตาอันอ่อนแอคือ \"ความผิดพลาด\" ที่ไม่อาจให้อภัยได้\\n\\nหากจันทราที่แท้จริงตระหนี่ที่จะมอบความหวัง เช่นนั้นก็ใช้คำลวงหลอกที่สร้างขึ้นมา ถักทอเป็นแสงรุ่งอรุณอันอบอุ่นเสีย\\nปลุกปั่นความคลั่งไคล้ที่เหล่าผู้อ่อนแอโหยหามาเนิ่นนาน และมอบ \"สรวงสวรรค์\" แก่ลูกแกะผู้ทุกข์ทนให้ได้พักพิงอย่างเท่าเทียม\\nหากจันทราใหม่อันเลือนรางนั้นไม่หวนกลับขึ้นมาอีก เช่นนั้นก็ใช้อำนาจเบ็ดเสร็จ เข้าปกครองความปรารถนาทั้งปวงของโลกมนุษย์\\nเพื่อให้ฝูงแกะที่หลงผิดกลับมาเชื่องอีกครั้ง และไม่โศกเศร้ากับของขวัญอันไร้ค่าอีกต่อไป\\n\\nใช่แล้ว นี่ต่างหากคือความรักที่ \"ถูกต้อง\" คือการไถ่ถอนเพียงหนึ่งเดียว ที่จะช่วยเช็ดน้ำตาให้แก่สรรพชีวิตที่สับสน\\nแม้จะไม่เคยได้เห็นเส้นด้ายแห่งแสงจันทร์ แต่เส้นทางนี้ย่อมต้องถักทอไปสู่ความดีงามที่ \"ถูกต้อง\" อย่างแน่นอน\\nส่วนผู้ที่อาจหาญต่อต้าน \"ความถูกต้อง\" นี้ ก็คือความชั่วร้ายอันผิดพลาด ที่ต้องชำระล้างด้วยโลหิตของมัน\\nจนกว่าทารกกำพร้าจากน้องสาวผู้ล่วงลับ ได้ให้กำเนิดทายาทศักดิ์สิทธิ์ คนชั่วหน้าไหนก็จะมาสร้างมลทิน ให้แก่หนทางแห่ง \"ความถูกต้อง\" นี้ไม่ได้เป็นอันขาด\\n\\nด้วยเหตุนี้ นักบุญหญิงผู้เปี่ยมเมตตา และอ่อนโยนต่อผู้อ่อนแอ นักบุญหญิงผู้ซึ่งหลั่งน้ำตาไม่สิ้นสุด ให้แก่ความทุกข์ยากภายใต้แสงจันทร์\\nก็ได้สวมเขามงกุฎอันบริสุทธิ์ โสมม และจอมปลอมไว้บนหน้าผากของตน เปรียบดั่งการชักใยพันธนาการตนเองด้วยรังไหม"
}