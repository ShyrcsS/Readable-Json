{
    "Weapon12431_1_TH.txt": "\\nนั่นคืออดีตอันไกลโพ้นที่ถูกเรียกขานว่าตำนาน ในยุคสมัยที่มังกรยักษ์ยังคงโบยบินอยู่เหนือพงศ์พิดานพฤกษา\\nผู้กล้าที่ถูกคนรุ่นหลังเรียกว่าจอมโจรขโมยไฟ ในตอนนั้นเขาเป็นเพียงเด็กหนุ่มที่มุทะลุเหมือน Halberd-Crest Bird คนนึงเท่านั้น\\nด้วยความที่ภูมิใจในพละกำลัง และความกล้าหาญที่ตนมีมาตั้งแต่เกิด เขาจึงเตร็ดเตร่อยู่ในป่า เที่ยวท้าทายแขกที่ผ่านไปมาให้มาต่อสู้กับเขา\\nแต่กลับพ่ายแพ้ให้กับผู้กล้าเลือดผสมอย่างง่ายดาย ซ้ำยังถูกล่อให้ตกลงไปในโคลนตมด้วยฝีเท้าอันว่องไวของเขา\\n\\nเมื่อเห็นสภาพตกอับของเด็กหนุ่ม นักธนูก็หัวเราะออกมาอย่างอดไม่ได้\\nเจ้าเลือดผสมที่ปกติไม่ชอบพูดคุยยิ้มแย้ม กลับมาแกล้งคนอื่นเล่นแบบนี้\\nด้วยความอับอายระคนโกรธ เด็กหนุ่มจึงตัดสินใจโดยพลการ\\nเขาติดตามเจ้าคนประหลาดพวกนี้ไป เพื่อปิดบังความอัปยศที่ตนพ่ายแพ้\\n\\n\"เฮ้! หรือว่าพวกนายจะไปปราบ... เอ่อ ฉันก็ไม่รู้หรอกว่ามันคืออะไร แต่จะขาดฉันไปได้ยังไงกันล่ะ?\"\\n\"ฟังให้ดีนะทุกคน! ฉันชื่อ Yupanqui ผู้ถูกลิขิตให้มาสั่นสะเทือนโลก... เดี๋ยวก่อน อย่าเพิ่งไปสิ!\"\\n\\nหลายปีผ่านไป เมื่อหวนนึกถึงการเดินทางครั้งแรกสุด เขาก็มักจะหัวเราะเยาะให้กับความไร้เดียงสา และความเซ่อซ่าในตอนนั้น\\nเขาเคยตกอยู่ในอันตรายหลายครั้ง เพราะไม่ฟังคำเตือน และเคยทำให้ช่างฝีมือผู้เงียบขรึมโกรธ เพราะเสียงเอะอะโวยวายของตน\\nแม้ว่าเขาจะเคยใช้ดาบใหญ่เล่มนี้ฟาดฟันศัตรูมานับไม่ถ้วน แต่โดยรวมแล้ว ผลงานของเขาก็ยังน้อยกว่าความวุ่นวายที่เขาก่ออยู่ดี\\nแต่ถึงอย่างนั้น เหล่าสหายที่ร่วมเดินทางไปกับผู้กล้า ก็ยังคงยอมรับตัวเขาที่ตอนนั้นยังคงอ่อนต่อโลก\\nชั่วขณะที่สายตาถูกเปลวไฟแห่งความเพ้อฝันครอบงำ เขาคลับคล้ายได้ยินเสียงของนักบวชผู้เงียบขรึมคนนั้นอีกครั้ง...\\n\\n\"สักวันหนึ่ง เจ้าจะรู้เองว่าทำไมเจ้าถึงก้าวเข้าสู่เส้นทางอันเขียวขจีนี้\"\\n\"อดีตของฟืน และปัจจุบันของเปลวไฟ ล้วนเป็นชีวิตที่ไม่มีวันหวนกลับ\"\\n\"ทุกสิ่งที่พวกเราทำ ไฟจะเป็นผู้พิพากษาเอง นี่คือเส้นทางของเจ้าเพียงผู้เดียว\""
}