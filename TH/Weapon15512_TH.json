{
    "Weapon15512_TH.txt": "\\n\"ฉันคือยอดนักมายากล... Parsifal 'ผู้ยิ่งใหญ่'!\"\\n\"สิ่งที่พวกคุณกำลังจะได้เห็นต่อไปนี้ คือโลกมายาที่ไม่อาจจินตนาการได้!\"\\n\"อย่างเช่น หมวกที่เชื่อมไปยังถ้ำขนาดใหญ่ในตำนานตะวันออก!\"\\n\"อย่างเช่น ดินแดนอันตรายในกระจกที่ไม่ถูกกาลเวลาของเราผูกมัด!\"\\n\\nมายากลกับการหลอกลวง และการขโมยต่างก็มีจุดที่คล้ายคลึงกัน\\nมายากลอาศัยฝีมือการแสดงและความสามารถในการเล่าเรื่อง ส่วนสองอย่างหลังอาศัยเทคนิค\\n\\n\"ในละครของปรมาจารย์ Coppelius เมื่อกี้นี้ มีโจรที่หาตัวยากคนหนึ่งสินะ?\"\\n\"เราใช้ชื่อนั้นเป็นชื่อการแสดงของเรา! ดีรึเปล่า?\"\\nแผงขายอาหารริมน้ำ Fleuve Cendre มีเด็กสาวท่าทางตื่นเต้นคนหนึ่งกำลังพูดอย่างดีใจ\\n\"Parsifal? งั้นฉัน ก็เป็นสาวน้อยอัญมณีที่ถูกเธอขโมยไปน่ะสิ?\"\\nคู่หูของเธอตอบกลับมาแบบนี้ เสียงหัวเราะส่องสว่างเมืองใต้ดินที่ไม่เคยเห็นแสงตะวัน\\n\\nและแล้ว สองสาวพี่น้องโจรที่เข้าออกโรงอุปรากรเกียรติยศเพื่อต้มตุ๋นและลักขโมย\\nด้วยความหลงใหลไปกับเรื่องราวตลกของผู้ต่อต้านบนเวที ทำให้ลืมความตั้งใจเดิมที่เข้ามาในที่แห่งนี้ไป\\nแล้วเกิดความคิดที่จะใช้ทักษะกับฝีมือการแสดงของตัวเอง ก้าวขึ้นสู่บนเวที ไปยืนอยู่ใต้แสงไฟนั้น\\nใช้แสงสว่างของการแสดง สาดส่องความฝันของแขกในห้องวีไอพี และผู้ชมที่ไม่มีที่นั่งอย่างเท่าเทียมกัน\\nคนหนึ่งรับบทเป็น \"Parsifal\" ส่วนอีกคนนึงคือผู้ช่วย Josephine\\nตอนแรกพวกเขาแสดงในร้านเหล้าของ Eduardo, ข้างท่อระบายน้ำ หรือข้างแผงขายของริมทาง\\nโดยมีเด็ก ๆ ที่มีคราบน้ำมันและฝุ่นเปื้อนหน้ามองด้วยสายตาที่เปล่งประกาย พร้อมด้วยเสียงปรบมือจากชาวบ้าน\\nต่อมาก็เป็นโรงอุปรากรเกียรติยศ ที่ซึ่งแสงบนเวทีเจิดจ้าและสว่างราวกับดวงอาทิตย์\\n\"ขนนกกลายร่างเป็นผีเสื้อ\", \"ถ้ำใหญ่\", \"ดวงไฟในกระจก\", \"ปลาทอง\" ...\\nเช่นเดียวกับแสงของการแสดงเหล่านี้ ที่ส่องสว่างไปทั่วห้องวีไอพีและที่นั่งแบบยืนในโรงละคร\\nชื่อของ Parsifal กลายเป็นที่พูดถึงในเมืองบนดินและเมืองใต้ดิน\\n\\nคนชุดสีม่วงมักพูดว่าคนเราต่างก็มีตำแหน่งของตัวเอง หน้าเวทีเองก็เช่นกัน:\\nไม่ว่าจะเป็นห้องวีไอพีสวยงามที่มองลงไปเห็นเวที หรือตำแหน่งแขกผู้มีเกียรติที่ต้องยืนเท่านั้น\\nถึงแม้แสงสว่างของการแสดงจะสาดส่องไปยังทั้งสองฝ่ายอย่างเท่าเทียมกัน แต่ข้างนอกโรงอุปรากรนั้น\\nความไม่ยุติธรรมและความเจ็บใจที่ถูกลืมไปชั่วขณะ มักจะเหมือนรากไม้ที่ฝังลึกเข้าไปในกำแพงหิน\\n\\nในที่สุดกำแพงหินก็ถล่มลงมาในปฏิบัติการจัดระเบียบ Fleuve Cendre\\nเด็กสาวที่รับบทเป็น Josephine เดินทางกลับไปที่ Fleuve Cendre\\nนอกจากกลิ่นสนิมและกลิ่นเน่าเหม็นที่ลอยอบอวลอยู่ตลอดแล้ว\\nก็เหลือแค่ความโมโห ความเศร้าและเลือดที่ยังไม่แห้งสนิทเท่านั้น\\n\\nสิ่งที่ผู้คนรับรู้คือ Parsifal ผู้ช่วยก็เป็นเพียงแค่ผู้ช่วย\\nถ้าเรื่องราวมีแค่นี้ ก็ง่ายมาก และสะดวกมาก\\nเช่นเดียวกับที่ผู้ช่วยบนเวทีถูกดาบฟันขาดเป็นสองท่อน แต่ไม่เคยได้รับอันตรายเลย\\nและนาฬิกาพกที่หายไป ก็มักจะคืนให้กับผู้ชมที่ทำเป็นมองไม่เห็นเสมอ\\nในที่สุดเด็กสาวก็สูญเสีย \"ตำแหน่ง\" ในชีวิตไป\\nดังนั้นเธอจึงได้ออกแบบ \"สุดยอดมายากล\" ที่เป็นของพวกเธอออกมา\\n\\n\"ฉันคือยอดนักมายากล... Parsifal 'ผู้ยิ่งใหญ่'!\"\\n\"สิ่งที่พวกคุณกำลังจะได้เห็นต่อไปนี้ คือโลกมายาที่ไม่อาจจินตนาการได้!\"\\n\"ไม่มีชนชั้นสูง ไม่มีราชา ไม่มีดาบที่ชี้ไปยังพวกเธอ!\"\\n\"ไม่มีความร่ำรวยที่ติดตัวมาตั้งแต่เกิด ไม่มีความจนที่สลัดไม่พ้น!\""
}