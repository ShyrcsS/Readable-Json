{
    "Weapon11504_TH.txt": "\\nนานมาแล้วในยุคที่มีเทพเจ้าและปีศาจอยู่ทั่วทุกหนแห่งในโลก\\nในช่วงที่โลกเกิดความโกลาหล ผู้คนคงอดที่จะมีคำถามแบบนี้ไม่ได้...\\n\"โปรดบอกเราที คนที่เรารักและลูกหลานของเราอยู่ที่ใดกัน\"\\n\"โปรดบอกเราที ผู้ที่จากเราไปเมื่อไรถึงจะหวนกลับมา\"\\n\"โอ้ ท่านผู้ยิ่งใหญ่ ช่วงเวลาที่เลวร้ายเช่นนี้เมื่อไรจะสิ้นสุดลง\"\\n\\nแม้แต่คนที่เติบโตมาในภูเขาหินที่แกร่งที่สุด ก็ยังต้องใจแตกสลายเพราะความเจ็บปวด\\nแม้แต่ผู้ที่ศรัทธาในเทพเจ้า ผู้ที่ไม่เคยเอ่ยคำพูดใด ดวงตาของพวกเขาก็เริ่มจะร้อนผ่าว\\nถึงแม้เรื่องเหล่านี้จะไม่ถูกถามขึ้นมา แต่ในใจของพวกเขาก็ยังเต็มไปด้วยคำถาม\\n\\nราชาแห่งหินใช้พลังของเขา แกะสลักดาบยาวขึ้นมาจาก Cor Lapis สีทองบริสุทธิ์\\nเขาตวัดดาบเฉือนยอดเขา เพื่อเป็นสัญญาให้แก่ผู้คนของเขา——\\nผู้ที่ถูกพลัดพราก จะต้องหวนกลับมา —— และผู้ที่ละเมิดสัญญา จะต้องถูกลงทัณฑ์\\nผู้ที่สูญเสียคนรัก ผู้ที่ถูกปล้นสมบัติ และต้องทนทุกข์ทรมานกับความอยุติธรรม จะได้รับการชดเชย\\n\\nบางทีนี่อาจเป็นหนึ่งในเรื่องเล่านับไม่ถ้วน ที่กล่าวขานกันในดินแดน Liyue โบราณ\\nแต่สัญญาของราชาแห่งหินก็ยังมีผลอยู่ใน Liyue จนถึงทุกวันนี้\\nการละเมิดสัญญา คือการตั้งตัวเป็นศัตรูกับดินแดนแห่งนี้ และกับเทพเจ้าที่ปกครองมันอยู่\\nและสักวันยอดเขาที่ราชาแห่งหินตัด จะถล่มลงทับผู้ที่ผิดสัญญา——\\n\\nทุกวันนี้ตามชนบทยังคงมีตำนานว่า สักวันเจ้าของที่แท้จริงของดาบเล่มนี้จะปรากฏตัวบนโลกมนุษย์อีกครั้ง\\nเมื่อถึงตอนนั้น ดาบเล่มนี้จะกลับมาเปล่งแสงสีทอง แสงที่จะขจัดความอยุติธรรมให้หมดไปจากโลกใบนี้...\\nเช่นเดียวกับเมื่อพันปีที่แล้ว เมื่อราชาแห่งหินเอ่ยคำสัญญาต่อหน้าผู้คน\\n"
}