{
    "Book942_TH.txt": "ต่อไปฉันจะเล่าเรื่องราวว่า นักปราชญ์ Waxaklahun Ubah Kan ได้ถ่ายทอดโฟลจิสตันให้กับมนุษย์ในเผ่า และสร้าง \"Hanan Pacha\" ขึ้นมาได้อย่างไร\\n\\nหลังออกจากดินแดนสีแดงดำ Waxaklahun Ubah Kan และเจ้าทึ่ม Chaac ก็มาถึงพรมแดนระหว่างป่าและภูเขาที่เผ่ามนุษย์อาศัยอยู่\\n\\nWaxaklahun Ubah Kan ต้องการสอนให้มนุษย์ใช้พลังงานของโฟลจิสตัน แต่กลับไม่มีใครอยากเรียนรู้จากเขาเลย เพราะทุกคนไม่รู้ว่าโฟลจิสตันที่เขาพูดถึงมันมีประโยชน์อะไรกันแน่\\n\\n\"ถ้าอยากจะจุดไฟแค่เคาะหินเหล็กไฟก็ได้แล้ว ส่วนเรื่องเชื้อเพลิง ในป่านี้มีฟืนฟางเต็มไปหมด แล้วเราจะเอาโฟลจิสตันไปทำอะไรล่ะ?\"\\n\\n\"เจ้ากบในกะลานี่นะ ไม่รู้หรือว่าสักวันหนึ่งฟืนฟางจะหมดไป และสิ่งที่มีอยู่มากที่สุดบนโลกนี้ก็คือหิน เพราะงั้นขอแค่ใช้โฟลจิสตันเผาหินได้ ก็จะแก้ปัญหาเรื่องพลังงานได้อย่างยั่งยืนในคราวเดียวแล้ว\"\\n\\nนักปราชญ์ตอบอย่างมั่นอกมั่นใจ\\n\\n\"ฮ่าฮ่า เกรงว่าพวกเราคงไม่ได้เห็นวันนั้นแล้วล่ะ\"\\n\\nในเวลานั้นผู้คนยังไม่สามารถพบบรรพบุรุษในอาณาจักรราตรีได้ จึงไม่สนใจเรื่องราวในอนาคตเป็นธรรมดา ดังนั้น Waxaklahun Ubah Kan จึงได้แต่ยอมแพ้\\n\\nฝ่ายเจ้าทึ่ม Chaac เมื่อเห็นนักปราชญ์กลุ้มใจอย่างนี้ จึงแนะนำวิธีหนึ่งซึ่งจะทำให้ทุกคนเห็นถึงประโยชน์ที่ได้รับจากโฟลจิสตันให้แก่เขา\\n\\n\"อย่างเช่น พวกเราสามารถยกหินยักษ์ก้อนนี้ให้สูงกว่าภูเขา เพื่อให้ทุกคนเห็น แบบนี้ผู้คนจะต้องรีบมาหาพวกเราเพราะความอยากรู้อยากเห็นแน่นอน\"\\n\\nแม้ว่าจะเป็นคำพูดของคนโง่ แต่ Waxaklahun Ubah Kan ที่ไม่มีทางเลือกอื่นก็ต้องลองดูสักครั้ง ดังนั้น Waxaklahun Ubah Kan จึงสอนเรื่องการใช้โฟลจิสตันให้กับ Chaac ทั้งสองคนยกแผ่นดินขึ้นมาด้วยกัน ซึ่งแผ่นดินที่ลอยขึ้นนี้ก็คือ \"Hanan Pacha\" หรือที่ผู้คนเรียกกันว่าแดนสงบลอยฟ้านั่นเอง\\n\\nแต่มันแตกต่างจากทุกวันนี้ ตอนนั้น Hanan Pacha ยังคงเป็นผืนแผ่นดินเดียวที่ตั้งอยู่บนมวลเมฆ ผู้คนทั้งหมดใน Natlan สามารถมองเห็นมันได้ในทันที ดังนั้นผู้คนจากทั่วทุกสารทิศจึงมาที่นี่ด้วยความอยากรู้อยากเห็น\\n\\nChaac ผู้ใจดีคอยเฝ้าอยู่ริมทะเลสาบ และใช้พลังของโฟลจิสตันช่วยผู้คนให้ขึ้นไปบน Hanan Pacha ดังนั้นผู้คนที่ขึ้นไปบน Hanan Pacha จึงได้เรียนรู้วิธีใช้โฟลจิสตันจากนักปราชญ์ Waxaklahun Ubah Kan\\n\\nและภายใต้การนำของ Waxaklahun Ubah Kan ผู้คนจึงได้สร้างชนเผ่าแรกที่ตั้งถิ่นฐานบน Hanan Pacha ขึ้นมา"
}