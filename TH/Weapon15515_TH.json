{
    "Weapon15515_TH.txt": "\\n\"Kreuzlied เธอเคยได้ยินเสียงขลุ่ยร้องเรียกในยามพลบค่ำมั้ย?\"\\n\"เธอเคยได้ยินใครบางคน ขับขานแผ่วเบาในสายลมว่า: ลาก่อน ลาก่อนชั่วนิรันดร์ บ้างรึเปล่า?\"\\n\"พวกเราจะไม่เสียน้ำตาให้กับเธอ เพราะว่าสายลมยามพลบค่ำจะพัดพาหยดน้ำตาไป\"\\n\"สหายเอ๋ย สายลมยามพลบค่ำจะพัดพาหยดน้ำตาไป\"\\n\\nว่ากันว่าในคณะดนตรีพเนจร ที่ครั้งหนึ่งเคยคิดจะลอบสังหารเชื้อพระวงศ์นั้น\\nมีทายาทตระกูลขุนนางผู้ทรยศคนหนึ่ง ถูกเรียกขานว่า Kreuzlied\\nหลังจากที่แผนการของคณะดนตรีล้มเหลวลง ก็มีกวีคนหนึ่งแต่งบทเพลงสั้น ๆ ให้กับเขา\\n\\nแต่ชื่อที่แท้จริงของคนผู้นั้นกลับไม่ใช่ \"Kreuzlied\" และชื่อเสียงเรียงนามนั้น ก็ไม่อาจสืบหาได้อีกแล้วในปัจจุบัน\\nคำว่า Kreuzlied ในภาษาโบราณยุคนั้น มีความหมายว่า \"บทเพลงแห่งการลงโทษ\"\\nในยุคสมัยที่ม่านราตรีปกคลุมนั้น เหล่าทหารหนีทัพ, โจรขโมย, ผู้ลอบต้มเหล้าเถื่อน และผู้ต่อต้าน\\nจะต้องเผชิญกับการลงทัณฑ์อันโหดร้าย ต่อหน้าสาธารณชนจนอยากตายให้พ้น ๆ ไป ส่วนเหล่าเชื้อพระวงศ์ขุนนาง กลับเรียกเสียงโหยหวนของพวกเขาอย่างเย้ยหยัน ว่าเป็นการบรรเลงดนตรี\\nในช่วงยุคสมัยที่ไม่สามารถมองเห็นรุ่งสางได้นั้น คำว่า \"Kreuzlied\" ได้ค่อย ๆ เปลี่ยนเป็นสิ่งที่ใช้เรียกแทนเหล่าผู้คนที่ลุกยืนขึ้น และก็ร่วงหล่นลงมา\\nแต่ด้วยเหตุนี้เอง ในท้ายที่สุด มันก็กลายเป็นธงสัญลักษณ์ร่วมกันของเหล่าผู้ต่อต้านที่ทรยศ\\n\\nชื่อของ Kreuzlied แห่งคณะดนตรีพเนจรนั้นได้สูญหายไปนานแล้ว\\nแต่นั่นก็ไม่สำคัญอะไร เพราะในยุคนั้น Kreuzlied มีสมญานามมากมายที่ถูกขับขานผ่านสายลม:\\n\"The Nameless Shepherd\", \"Imunlaukr\", \"Midnight Rogue\"\\n\"Dawnlight\", \"Gunnhildr\", \"Ragnvindr\"...\\nจนในที่สุด Kreuzlied คนสุดท้าย ก็ได้ตื่นขึ้นจากการหลับใหลอันยาวนานนับพันปี\\nเพราะเสียงเรียกอันแผ่วเบาของเด็กสาวต่างแดนคนหนึ่ง ที่พลัดหลงมายังดินแดนแห่งนี้\\nเหมือนกับที่เขาเคยถือกำเนิดขึ้นมา เพื่อความปรารถนาเล็ก ๆ ของเด็กหนุ่มคนหนึ่ง...\\n\\nบทกวีและบทเพลงที่พรรณนาถึง Kreuzlied เคยเป็นที่นิยมอยู่พักหนึ่ง\\nแต่ท้ายที่สุดก็ไม่มีใครขับขานอีกต่อไป เพราะประวัติศาสตร์หลังจากนั้น ไม่มีความจำเป็นต้องใช้ชื่อนี้อีกแล้ว\\n\"Kreuzlied เธอเคยเห็นเส้นขอบฟ้าไกลโพ้น เริ่มสว่างเป็นสีขาวมั้ย?\"\\n\"เธอเคยได้ยินเด็กสาวขับขานแผ่วเบาในสายลมว่า: ลาก่อน ลาก่อนชั่วนิรันดร์ บ้างรึเปล่า?\"\\n\"แสงอรุณได้จุมพิตหยดน้ำตาของฉัน และบอกฉันว่ารุ่งอรุณมาถึงแล้ว\"\\n\"ที่รักของฉัน รุ่งอรุณมาถึงแล้ว\""
}