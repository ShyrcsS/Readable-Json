{
    "Weapon11418_TH.txt": "\\nเรื่องนี้เกิดขึ้นเมื่อหลายพันปีก่อน ในยุคหลังจากที่กษัตริย์เทพผู้โง่เขลาถูกพายุทรายฝังกลบไว้\\nเมืองแห่งปุถุชนที่กระจัดกระจายอยู่ทั่วแผ่นดิน Tulaytullah ที่ซึ่งเหล่านักปราชญ์รวมตัวกันอยู่นั้นเป็นเมืองที่โดดเด่นที่สุด\\nเมืองแห่งนี้เต็มไปด้วยอาคารหลังคาโดมไพลินที่มีสีเดียวกับท้องฟ้า และสวนสีเขียวชอุ่มอันอบอุ่น\\nเมื่อกษัตริย์เทพสิ้นพระชนม์ ปัญญาและความเจริญรุ่งเรืองก็ไม่สูญหายไปจากเมืองแห่งนี้เลย\\n\\nผู้คนเล่าลือกันว่าเมืองแห่งหยกสีฟ้าแห่งนี้ เคยมีนักรบนามว่า Xiphos อาศัยอยู่ ณ ที่แห่งนี้\\nเขาเชี่ยวชาญในการใช้ดาบยาว ช่วยเหลือหญิงสาวมากมายจากเงื้อมมือของสัตว์ประหลาด และแย่งชิงสมบัติมาจากพวกมัน\\nตามตำนาน Tighnarian โบราณ ว่ากันว่า ดาบของเขามีญินที่ชั่วร้ายและโหดเหี้ยมอาศัยอยู่\\nดังนั้นดาบของเขาจะสว่างไสวเมื่อมีการต่อสู้ ยิ่งดาบนั้นเปื้อนเลือดมากเท่าไหร่ แสงของดวงจันทร์ก็ยิ่งสว่างขึ้นมากเท่านั้น\\n\\n\"นายท่านผู้เป็นที่รัก โปรดนำน้ำสีแดงสดหล่อเลี้ยงข้า โปรดใช้สุราหวานสีแดงก่ำทำให้ข้ามีความสุข\"\\n\"ความรักของข้าจะหลั่งไหลเพื่อท่านเท่านั้น ดั่งธิดาของเถาองุ่น ที่ให้ความบันเทิงแก่ผู้ดื่มเหล้าด้วยการสังเวยเลือด\"\\n\"ตราบใดที่ท่านยังมีความรักของข้า ดวงจันทราจะส่องประกายบนใบหน้าที่อ่อนเยาว์ของท่านตลอดไป\"\\n\"ตราบใดที่ศัตรูยังหวนคิดถึงโลกใบนี้ และไม่เคยลืมชื่อมารดาของตน ท่านก็จะเป็นนักรบที่ไม่มีใครเทียบเคียงได้\"\\n\\nต่อมา Xiphos นักดาบผู้เป็นที่รักของญินแห่งแสงจันทร์ ได้พบกับคนพเนจรที่พลัดถิ่นคนหนึ่ง\\nคนพเนจรผู้นั้นรับเงินเปื้อนเลือดของราชาศัตรู และแบกรับความเกลียดชังของราชาที่มีต่อเหล่าวีรบุรุษ\\nด้วยเหตุนี้ ผู้ที่ควรจะเป็นมิตรจึงกลายเป็นศัตรูในการต่อสู้ และเข่นฆ่ากันภายใต้แสงจันทร์ที่ส่องประกาย\\nด้วยเหตุนี้ คมดาบจึงถูกชำระด้วยไวน์ทาฑิมสีแดงก่ำ และผลทาฑิมสุกงอมแตกออกเป็นสีแดงสด...\\nในที่สุด เมื่อทุกอย่างสงบลง แสงจันทร์สีขาวก็ส่องมายังผู้ชนะและผู้แพ้\\n\\n\"ไม่ว่าลมจะพัดไปทางใด ก็ไม่มีระลอกคลื่นในแก้วแห่งชีวิต\"\\n\"เทพีผู้ล่วงลับทั้งสามได้กำหนดชะตาของเหล่านักรบ แม้พวกเขาจะไม่มีวันเข้าใจความลึกลับก็ตาม\"\\n\\nคนพเนจรหยิบดาบแสงจันทร์ขึ้น หยิบเหรียญเงินที่แปดเปื้อนเลือด แล้วเหยียบย่างไปยังป่าฝนอันไกลโพ้นอย่างเงียบ ๆ\\nนครไพลินที่สูญเสียการปกครองของ Xiphos ค่อย ๆ จางหายไปและสูญสิ้นอย่างรวดเร็วในปีถัดมา\\nเมืองและโชคชะตาถูกบดขยี้เป็นกรวดหิน พายุทะเลทรายโหมกระหน่ำบดขยี้ทุกสิ่งเป็นทรายละเอียดที่มองไม่เห็น\\nในที่สุดชะตากรรมของประเทศและกุญแจสีดำที่ถูกมอบแก่เจ้าชายน้อยก็จมลงสู่ทรายที่ไหลริน"
}