{
    "Costume340021_TH.txt": "ข้ามผ่านเหมืองร้างที่เต็มไปด้วยฝุ่นควัน และเตรียมคนนำทางไปพักผ่อนที่อื่น ใช้ตะเกียงน้ำมันแหวกก้อนกรวด และค้นหายาพิษที่ถูกฝังไว้หลายปีของคนบ้าคลั่ง\\nไปเยี่ยมเยียนผู้ฝึกตนในส่วนลึกของภูเขา พูดคุยกับอีกฝ่ายอย่างสงบ ตรวจสอบจดหมายที่มุมหนึ่งของตู้หนังสือที่ผุพัง จนมั่นใจว่าคนผู้นี้เป็นสายลับที่มีข่าวกรองสำคัญ\\nเดินเข้าไปในธนาคาร Northland อย่างมั่นใจ นั่งลงตรงที่นั่งของผู้เชี่ยวชาญในวงการธุรกิจ และเริ่มการสนทนาเรื่อยเปื่อย เพื่อล่อให้อีกฝ่ายเปิดเส้นทางการเงิน...\\nสำหรับ Yelan แล้ว ประสบการณ์แบบนี้ได้กลายเป็นเรื่องปกติไปตั้งนานแล้ว\\nในขณะที่จัดการกับรายชื่อความลับขั้นสูงสุดอย่างต่อเนื่อง เธอมักจะต้องใกล้ชิดกับบุคคลอันตรายเช่นนั้นเสมอ ความล้มเหลว หรือแม้แต่ภัยคุกคามจากความตาย ได้ขัดเกลาทักษะการปลอมตัวของเธออยู่ตลอดเวลา\\nเธออาจเป็นนักสำรวจธรณีวิทยาหน้าใหม่ที่สวมแว่นตา ระมัดระวังในทุกย่างก้าว และพูดจาด้วยความประหม่า\\nเธออาจจะเป็นจิตรกรสีน้ำ ที่สวมชุดไหมปักลายอย่างงดงาม และแผ่กลิ่นอายความสง่างามในทุกท่วงท่า\\nเธออาจเป็นนักลงทุนที่แต่งกายเรียบร้อยดูดี สุภาพอ่อนโยน และทุกคำพูดที่เอ่ยออกมา ก็แยบยลจนทำให้อีกฝ่ายเผลอคลายความระมัดระวังได้...\\nเพราะเธอคือคนพันหน้า\\nในยามจำเป็น Yelan สามารถปลอมตัวเป็นคนธรรมดาคนใดก็ได้ ที่มีรูปร่างหน้าตา ร่างกาย และเสียงที่ต่างจากตัวเองอย่างสิ้นเชิง...\\nด้วยประสบการณ์ที่พิเศษเหล่านี้ Yelan จึงมีเสื้อผ้าหลากหลายแบบสะสมอยู่เต็มไปหมด ถึงขนาดที่ว่าตู้เสื้อผ้าในฐานลับหลายแห่งก็ถูกยัดจนเต็มแล้ว\\nจนถึงทุกวันนี้ สุนทรียศาสตร์เกี่ยวกับสไตล์การแต่งตัวต่าง ๆ ที่สั่งสมไว้ของ Yelan รวมถึงมุมมองการแต่งกาย และการจับคู่เสื้อผ้าของเธอ ก็สามารถเทียบได้กับผู้เชี่ยวชาญมืออาชีพแล้ว\\nYelan ในฐานะเจ้าของ \"โรงน้ำชา Yanshang\" ที่มีภาระหน้าที่สำคัญ แต่ก็มีเคล็ดลับการพักผ่อนที่ดี เธอมักจะหาเวลามาเล่นเกมทอยลูกเต๋าเสมอ เมื่อเวลาผ่านไป เธอก็ได้รับฉายาที่ทั้งน่ายกย่องบ้าง และก็น่ากลัวบ้าง เช่น \"ตำนานลูกเต๋าวิญญาณ\" และ \"ลูกเต๋าวิญญาณร้าย\"...\\nเวลาออกไปข้างนอก ตัวตนของเจ้าของร้านย่อมทำให้ Yelan สะดวกสบายได้มากกว่า\\nเพราะถึงอย่างไร ไม่ว่าจะเดินทางไปที่ไหน ผู้คนที่มีสายตาเฉียบแหลม ก็จะไม่เคยมองข้ามคนฝีมือดีของ \"โรงน้ำชา Yanshang\" อยู่แล้ว\\nเมื่อได้รับการต้อนรับในระดับสูงสุด ตัวของเธอเองก็ควรแสดงความสุภาพอย่างเหมาะสม\\nชุดที่สวมใส่ในช่วงวันหยุดที่ Fontaine ชุดนี้ เหมาะสมกับตัวตนของเธอในฐานะแขกคนพิเศษเป็นอย่างมาก\\nชุดราตรีสำหรับงานเลี้ยงนี้ Yelan เป็นผู้ออกแบบเอง และยังได้มอบหมายให้ช่างตัดเสื้อมากความสามารถ แต่ไม่ค่อยเป็นที่รู้จักหลายคนมาทำชุดนี้ให้\\nความสง่างามและเฉียบขาดผสานกันอย่างลงตัว ความผ่อนคลายในยามว่าง ประสานกับความเยือกเย็นอย่างพอเหมาะ จนเกิดเป็นสมดุลที่ยอดเยี่ยม\\nผ้าคลุมไหล่ที่ถูกคัดสรรมาอย่างพิถีพิถัน สัมผัสคล้ายกับ \"เสื้อคลุมละอองเมฆขาว\" และมอบความรู้สึกสบายที่คุ้นเคยให้กับ Yelan\\n\"กำไลอาคมพิศวง\" ก็ได้สวมใส่ชุดใหม่เช่นกัน ซึ่งประดับเปลือกหอยรูปดาวบาง ๆ และอัญมณีสีน้ำเงินเข้ม ทำให้มันกลายเป็น \"ของหวาน\" ที่สามารถเปลี่ยนอารมณ์ได้...\\nไม่ว่าจะเป็นการชมการแสดงอันยอดเยี่ยมในโรงอุปรากร Epiclese หรือเพลิดเพลินกับอาหารเลิศรสในโรงแรม Debord ก็สามารถกลมกลืนกับบรรยากาศได้อย่างลงตัว\\nแม้ว่าหลังจากมาถึง Fontaine แล้ว Yelan จะยังไม่สามารถเพลิดเพลินกับวันหยุดยาวตามแผนได้ และชุดนี้ก็ไม่ได้นำออกมาใช้งาน จนกระทั่งถึงช่วงเวลาสำคัญ...\\nแต่การเดินทางที่ไม่คาดฝันนั้น ก็เหมือนกับลูกเต๋าที่ตกลงไปในความมืด...\\nความพึงพอใจที่เกิดจากแต้มอันน่าประหลาด ก็เหมือนกับเครื่องดื่มสูตรพิเศษ ที่ผสมผสานระหว่างพริก ชาเซียน และเหล้ารสเข้ม...\\nสิ่งที่คาดเดาไม่ได้ ย่อมทำให้ผู้คนหลงใหลยิ่งกว่า"
}