{
    "Weapon15419_TH.txt": "\\nตอนแรกมันถูกทำขึ้นมา เพื่อเป็นสินค้าตัวอย่างสุดพิเศษ สำหรับการพรีออเดอร์ \"ราชานักอัญเชิญ\" เล่มจบภาคหนึ่งก็เท่านั้น\\nแต่ตอนที่ลองทำออกมานั้น ด้วยเงื่อนไขสั่งทำพิเศษ มันกลับถูกเข้าใจผิดว่าต้องสร้างออกมาเป็นอาวุธจริงเสียอย่างนั้น\\nดังนั้น เมื่อตอนที่ได้รับธนูนี้ เหล่าบรรณาธิการของสำนักพิมพ์ Yae จึงปวดหัวกับปัญหาผิดพลาดที่เกิดขึ้นเป็นอย่างมาก ทว่าอาจารย์ Fukumoto ที่อยู่ด้วยในตอนนั้นกลับรู้สึกตื้นตันเป็นอย่างยิ่ง จนเขียนเนื้อหาต่อไปนี้ เป็นบทเสริมในหนังสือที่วางขาย\\n\\n\"ผู้ที่ครอบครองธนูคันนี้ จักเป็นนักธนูผู้มีฝีมือเป็นเลิศสุด ในหมู่ผู้ใต้บังคับบัญชาราชันแห่ง Great Red Sand\"\\nใคร ๆ ต่างก็พูดเช่นนั้น เด็กหนุ่มเจ้าของใบหน้าสีเขียวหม่นก็เชื่อดังนั้นสุดหัวใจ ยามที่ราชาแห่งนกกุลาได้เผยสมบัติลับมากมายให้เห็น เขาก็ถูกตาต้องใจธนูยาวสีหินทรายที่ฝังด้วยอัญมณีคันนี้ทันที ตอนนั้นเด็กหนุ่มที่ยังไม่เคยผ่านพ้นความทุกข์ทรมานยังคงคิดว่า ไม่ว่าจะเป็นสิ่งใดที่ต้องการก็สามารถคว้ามาเป็นรางวัลได้...\\nมันก็ขึ้นอยู่กับว่าจะทุ่มเทถึงขั้นไหนก็เท่านั้นแหละ\\nดังนั้นเขาจึงเปล่งเสียงถามราชาแห่งนกกุลาว่า \"หากข้ากลายเป็นนักธนูผู้โดดเด่นสุดในหมู่คน และมีพลังอำนาจที่อยู่เหนือกว่าราชันทุกองค์แล้ว ข้าจะครอบครองธนูนี้ได้หรือไม่?\"\\nขณะนั้นทั้งโถงมีเพียงความเงียบงัน ภายใต้เงาทึมจากแสงไฟ กลับไร้ซึ่งคนกล้าตอบคำถามนี้\\nบนบัลลังก์นั้น ชายผู้มีดวงตาเฉียบคมดั่งเหยี่ยวหัวเราะขึ้นเสียงเบา และยอมรับในคำขอของชายหนุ่ม\\nวันนั้นต้องมาถึงเป็นแน่ ชายหนุ่มผู้มีใบหน้าสีเขียวหม่นคิดเช่นนั้น\\n\\nเพียงแต่เวลาที่เสียไปกลับนานไปนิด\\nราชันแห่งการต่อสู้สมความปรารถนานี้ในอีกหลายร้อยปีต่อมา เขาพึ่งพาเด็กหนุ่มผู้เปิดกล่องศักดิ์สิทธิ์ขึ้น เพื่อเข้าสู่ \"ห้องแห่งการดูเอล\" ที่ถูกผนึก ตอนนั้นถึงได้พบกับธนูยาวในมือของร่างพร่าเลือนอีกครั้ง\\nเวลาราวกับหยุดนิ่งไปชั่วขณะ เศษเสี้ยววิญญาณของเขาได้ลอยทะลุเศษซากประตูใหญ่ และโถงทางเดินปรักหักพัง กลับไปสู่โถงที่เป็นจุดเกิดการทรยศและแผนกลลวง เขาคว้าลูกธนูสีทองจากธนูเร้นลับที่พุ่งเข้ามาใกล้อย่างไม่อาจหลีกเลี่ยง ช่วยให้ร่างตนไม่ถูกมันแทงทะลุอกไป\\nนี่เป็นส่วนหนึ่งของแผนการเขาตั้งแต่แรก\\nยามนี้มนตราได้คลายลง ลูกธนูถูกทำลาย ร่างพร่าเลือนที่ถือธนูยาวก็สลายหายไปด้วยในพริบตา\\nเขาคว้าธนูเอาไว้ ก่อนที่มันจะร่วงลงสู่พื้นเพราะไร้การหยิบจับ\\nเขาคว้าน้ำเหลวในการชิงธนูที่หลอมจากทองคำคันนี้มานักต่อนัก สาเหตุการแตกหักกับราชาแห่งนกกุลาก็เกี่ยวข้องกับเรื่องนี้ไม่น้อย ทว่ายามที่ได้รับสมบัติซึ่งใฝ่ฝันมานานนั้น ในใจกลับเย็นเยียบราวกับหนองน้ำเน่าเสีย ราชาแห่งจระเข้ใคร่ครวญได้ว่า ตนคงไม่ได้โอบกอดความต้องการอันมหาศาล เฉกเช่นเดียวกับสมัยเยาว์วัยอีกต่อไปแล้ว\\nยิ่งไปกว่านั้น ราชันแห่งทรายชาดผู้ยิ่งใหญ่ก็ได้เร้นหายไปในประวัติศาสตร์นานแล้ว ไม่พบเห็นวี่แววนายหญิงแห่งมวลบุปผาอีก และเพื่อที่จะแย่งบัลลังก์ในสุสานแห่งนั้น แต่ละดินแดนก็เกิดศึกสงคราม ความวุ่นวายอลหม่านอันไม่สิ้นสุด เขาถือโอกาสใช้ \"พิธีดวลศาสตรา\" สั่นคลอนทะเลทรายสีทอง และพยายามลบเลือนกำแพงกั้นระหว่างแต่ละโลก เพราะหวังที่จะได้เจอกับศึกสงครามอันโกลาหลยิ่งกว่าเดิม เพื่อที่จะหยุดยั้งเขาแล้ว ชายแก่ใช้ธนูทองคำค้ำยันพาร่างของตัวเองขึ้นบันไดสู่พิธีกรรม...\\nแต่นั่นก็เป็นอดีตเรื่องที่ผ่านมานานแสนนานแล้ว\\nเขาใช้นิ้วลูบคลำอัญมณีบนคันธนูไม่หยุด จนกระทั่งพลันตระหนักได้ว่า สิ่งที่ทำให้มันทึมแสงประกายลง หาใช่ฝุ่นเกาะที่ไม่มีอยู่จริง\\n\\n\"ช่างมันเถอะ\" ราชันแห่งการต่อสู้คิดในใจ\\nเขาได้ยินเสียงโต๊ะใน \"ห้องแห่งการดูเอล\" เริ่มทำงานขึ้นอีกครั้ง และนึกได้ว่าชายหนุ่มที่ตนเคยสิงร่าง คงกำลังรอคอยการดูเอลอย่างใจจดใจจ่อ\\nดังนั้นเขาจึงสะพายธนูไว้ข้างลำตัว บางทีนี่อาจเป็นภาพการคว้าชัยชนะที่ก่อนหน้านี้ตนเคยตั้งตารอก็เป็นได้\\nจากนั้น ราชันผู้มีใบหน้าสีเขียวหม่นก็ค่อย ๆ ย่างฝีเท้าสู่สนามรบที่โชคชะตากำหนดเอาไว้ให้"
}