{
    "Book644_TH.txt": "อีกากับจิ้งจอก\\n\\nวันหนึ่ง อีกาคาบก้อนชีสที่ขโมยมา ยืนเกาะอยู่บนต้นไม้\\nจิ้งจอกที่อาศัยอยู่ใต้ต้นไม้เห็นเช่นนั้น จึงแหงนหน้าขึ้นพูดกับอีกาว่า...\\n\"สหาย\\nสิ่งที่เจ้าคาบอยู่ในปากหาใช่อาหารเลิศรสหรอก\\nแต่เป็นปัญหาที่ผู้มีความรู้มักเลือกหลีกเลี่ยงต่างหาก\\nหลอดลมของเจ้าคับแคบเช่นนี้ แต่ก้อนชีสกลับหนาใหญ่เกินตัว\\nหากกลืนลงไปทั้งอย่างนั้น สหาย เกรงว่าเจ้าคงต้องตายแน่นอน\\nช่างทำชีสในเมืองพวกนั้น ต่างรู้ถึงจุดนี้เป็นอย่างดี\\nถึงได้ปล่อยให้เจ้าขโมยก้อนชีสไป แทนที่จะเก็บไว้เป็นอย่างดี\"\\n\\nอีกากลับไม่สนใจอะไรนัก ทั้งยังคงคาบก้อนชีสไว้ไม่ยอมปล่อย\\nพอเห็นอีกาไม่มีท่าทีจะยอมแพ้ จิ้งจอกจึงพูดอีกว่า...\\n\"สหาย\\nเดิมทีก้อนชีสนี้ก็ไม่ใช่อาหารเลิศรสที่ควรค่าแก่การชิมอยู่แล้ว\\nลองนึกถึงสมัยก่อน ครั้นเจ้ายังโบยบินอยู่เหนือป่าเขาอย่างไร้กังวลสิ\\nเจ้าเคยได้ยินหรือไรว่าบนโลกนี้มีก้อนชีสอยู่ด้วย?\\nข้าว่านะ พวกเราไม่ควรลองลิ้มรสของสิ่งนี้เลยด้วยซ้ำ\\nปล่อยให้มันเน่าอยู่ท่ามกลางขุนเขา ถูกพายุลมพัดเข้าไปในทะเล\\nไม่ควรปล่อยให้มันกลายเป็นกับดักลวงที่ผูกมัดสหายเอาไว้เลย\"\\n\\nอีกาสะบัดขน มันยังคงกัดก้อนชีสไว้ไม่ยอมปล่อย\\nเมื่อเห็นอีกายังคงไม่ยอมแพ้ จิ้งจอกจึงถอนหายใจ...\\n\"สหาย\\nหากเจ้าคิดจะชิมรสชาติของก้อนชีสนี้จริง ๆ\\nข้าเองก็เป็นเพียงจิ้งจอกที่ไม่เกี่ยวอะไรด้วย ย่อมไม่ขัดขวางเจ้าหรอก\\nแต่เกรงว่าสหายคงยังไม่รู้ว่าก้อนชีสต้องปรุงยังไงละสิ\\nถ้ากลืนมันลงท้องโดยที่ไม่รู้อะไรเลย\\nเกรงว่าจะทำให้ของหายากและมีค่าชิ้นนี้สิ้นเปลืองไปเสียเปล่า\\nเฮ้อ น่าเสียดายสูตรอาหารมากมายที่ข้าไปเรียนมาจากที่อื่นจริง ๆ!\"\\n\\nอีกาได้ยินแล้วเกิดนึกสนใจขึ้นมา จึงเอ่ยปากกล่าวโดยไม่รู้ตัว\\n\"สูตรอาหารที่เจ้าบอก ช่วยสอนให้ข้าหน่อยได้ไหม?\"\\nพอมันอ้าปาก ก้อนชีสที่คาบไว้ก็ตกลงพื้นไปด้วย\\nจิ้งจอกจึงคาบก้อนชีสขึ้น ก่อนหันหลังมุดกลับเข้าไปในรัง\\n\\nนิทานเรื่องนี้สอนให้รู้ว่า คนที่คิดจะล่วงรู้ความลับที่ตนไม่ควรรู้\\nสุดท้ายรังแต่จะสูญเสียสิ่งที่ตัวเองมีอยู่แล้วไปด้วย"
}