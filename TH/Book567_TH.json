{
    "Book567_TH.txt": "...\\nจิตรกรผู้ยิ่งใหญ่มักทิ้งมรดกทางความคิดอันล้ำค่าไว้ให้กับผู้คนบนโลก สักวันหนึ่งบันทึกผลงานของ Guy Verhaecht อย่างฉันคนนี้ ก็จะกลายเป็นผลงานสุดคลาสสิกที่ผู้คนต่างพากันไขว่คว้าเอามาอ่าน\\nความยากลำบากที่ฉันเผชิญมาจนถึงตอนนี้ มันก็เป็นแค่ก้อนหินก้อนเล็กที่อยู่บนเส้นทางสู่ความสำเร็จก็เท่านั้น\\nคนหนุ่มสาวที่อยู่ในภาควิชาพวกนั้นไร้น้ำยาสิ้นดี ทั้งวันเอาแต่คิดว่าคำพูดของพวกอาจารย์เป็นเหมือนประกาศิต แทบไม่เคยคิดถึงเรื่องสานต่อวิถีแห่งศิลปะเลย\\nพวกอาจารย์แต่ละคนก็ถือตนอวดดีเข้าไปอีก พวกเขายอมรับแต่ประสบการณ์ในอดีตของตัวเอง แทบไม่รู้จักการพลิกแพลงสักนิด คงเป็นไปไม่ได้เลยที่จะซึมซับสิ่งใหม่ ๆ และขยายโลกทัศน์ของตัวเอง\\nการหักหน้าพวกเขาก็คงเป็นเรื่องที่เลี่ยงไม่ได้อยู่แล้ว อย่างเก่งก็แค่ไม่ต้องเข้าไปเหยียบห้องภาพแห่งนั้นอีก\\nอย่างน้อยฉันก็มีสติมากกว่าพวกเขา และฉันจะเอาผลงานชิ้นเอกของฉันนี่ล่ะมาพิสูจน์ตัวฉันเอง\\nสิ่งที่เรียกกันว่าทักษะการวาดภาพที่ยิ่งใหญ่นั้น ไม่ใช่การยึดติดกับศาสตร์ที่มีอยู่แล้ว หรือขลุกอยู่กับการค้นคว้ากฎเกณฑ์ตายตัวบางอย่าง\\nและแน่นอนว่า ไม่ใช่การทำตามรสนิยมของคนทั่วไป ด้วยการเปลี่ยนสไตล์ของตนอย่างไร้หัวคิดด้วย\\nแต่มันเป็นการไล่ตามการบรรลุอย่างหนึ่ง ซึ่งก็คือการใช้ลายเส้นกับแสงและเงาที่สื่อถึงความงามที่แท้จริง เพื่อ \"จับใจ\" ทุกคนที่ได้เห็นภาพนี้ต่างหาก\\nภาพวาดที่มีมนตร์เสน่ห์แบบนี้ รายละเอียดของรูปทรง และความแม่นยำในการลงสีทุกตารางนิ้ว จะต้องอยู่ในระดับที่สมบูรณ์แบบไร้ที่ติ\\nเมื่อเป็นแบบนี้ ก็จะสามารถแสดงถึงโลกที่ไร้อุปสรรคขวางกั้นให้เห็น ทุกคนที่ได้เห็นจะเกิดความรู้สึกทางสุนทรียภาพขึ้นร่วมกัน\\nเพราะเหตุนี้ ฉันจึงต้องขยายวิสัยทัศน์ของตัวเอง พยายามเสาะหาอ่านเรื่องราวจากทั่วทุกทิศ และตามหาลักษณะร่วมกันของสุนทรียะที่มีอยู่สากลบนโลก\\nได้เวลาออกเดินทาง และเริ่มเดินสายวาดภาพของฉันแล้ว ฉันจะถือโอกาสตามหาความงามสากลที่มีอยู่ในใจคนทั้งหมด\\nพร้อมกับสร้างชื่อให้กับตัวเองไปด้วย ให้ผู้คนทั่วไปได้ตื่นตะลึงกับสุนทรียภาพเล็ก ๆ น้อย ๆ เพื่อปูทางไปสู่ชื่อเสียงของตัวฉันเอง\\n...\\n"
}