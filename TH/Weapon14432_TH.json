{
    "Weapon14432_TH.txt": "\\nเมื่อผ่านซากปรักหักพังของวังโบราณไป จะเป็นป่าศักดิ์สิทธิ์อันเงียบสงบ ซึ่งอยู่ริมทะเลสาบ Amsvartnir ณ จุดสิ้นสุดของดินแดนรกร้าง\\nว่ากันว่าหากผู้ใดหักกิ่งทองคำในป่าได้ จะพบกับวังของ Seelie ซึ่งไม่อาจพบเห็นได้ในตอนกลางวัน\\nเพราะนั่นคือเขตเงามืดที่แสงอาทิตย์ไม่อาจส่องถึง เป็นอาณาจักรในอดีตกาลที่ถูกลืมเลือนไปตามกาลเวลาและห้วงมิติ\\nเจ้าของเดิมนั้นได้จากไปนานแล้ว เหลือทิ้งไว้เพียงลานเรือนที่ไม่ได้รับการดูแลมาเป็นเวลานาน และห้องโถงที่ถูกทิ้งร้าง\\nทว่าในพระราชวังที่เดิมควรจะไร้ผู้คนนั้น กลับมีเสียงคร่ำครวญอย่างเงียบงันของเด็กสาวแว่วมา\\n\"ช่างฝีมือแห่งสรวงสวรรค์เคยใช้สายพิณทองถักทอชะตากรรมของสรรพสิ่ง\"\\n\"มันคือแผนการอันศักดิ์สิทธิ์ของสวรรค์ ขอเพียงทำตามก็จะพบกับความสุขทางโลก\"\\n\"แต่ทว่าคนโง่เขลานั้นก็ฝันได้เช่นกัน ในฝันนั้นเธอเห็นอนาคตในอีกแบบหนึ่ง\"\\n\"เธอเห็นนักบุญตั้งตนเป็นศัตรูกับสวรรค์ โดยอยู่บนหอคอยสูงที่ผู้คนสร้างขึ้นมา\"\\n\"เธอเห็นอสูรตัวใหญ่เท่าภูเขากำลังหลุดพ้นจากพันธนาการของโลก ท่ามกลางเสียงคำรามก้อง\"\\n\"เธอเห็นดวงจันทร์สามดวงส่องสว่างทั่วท้องทะเล มังกรยักษ์โบราณทะยานบินขึ้นสูงราวกับคลื่นน้ำ\"\\n\"ทั้งหมดนี้หายไปหลังตื่นจากฝัน ราวกับว่ามันไม่เคยเกิดขึ้นมาก่อน\"\\n\"เหลือเพียงแววตาที่ไม่อาจบรรยายได้ จากดวงตาที่สุกสกาวดุจแสงดาวคู่นั้น\"\\n\"มันคือความรักเหรอ? หรือว่าเป็นความฟุ้งซ่านที่ผสมไปด้วยความหวัง ความทะเยอทะยาน และความอยากตาย?\"\\n\"แต่มันไม่ได้สำคัญอีกต่อไป เรื่องราวของพวกเขาได้ปิดม่านลงแล้ว และกลายเป็นบทเพลงสุดท้ายของสรวงสวรรค์\"\\n\"เสียงจักจั่นของค่ำคืนฤดูใบไม้ร่วงในอดีต เป็นบทเพลงแห่งการเนรเทศ และเป็นเพลงที่เก่าแก่ที่สุดของมนุษยชาติ\"\\n\"พวกเขาสูญสิ้นบ้านเกิดที่ร่างกายและจิตวิญญาณสถิตอยู่ คงเหลือเพียงบทเพลงและความทรงจำ\"\\n\"ผู้ขับขานบทเพลงคนสุดท้าย Seelie ตนแรก นั่งดีดพิณอยู่ในห้องโถงของเหล่าทูตสวรรค์\"\\nหมาป่าที่เคยบุกเข้ามาที่นี่ได้จากไปนานแล้ว เหลือไว้เพียงความฝันที่ไม่สมบูรณ์และกำลังไล่ตามภาพมายา"
}