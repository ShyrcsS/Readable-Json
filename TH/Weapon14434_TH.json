{
    "Weapon14434_TH.txt": "\\n\"ไม่ว่ายังไงก็ต้องจำไว้ให้ขึ้นใจนะ Avrelian ลูกรัก ยอดสมบัติล้ำค่าเพียงหนึ่งเดียว ที่โชคชะตาประทานมาให้แม่\"\\n\"สิ่งที่ไหลเวียนในสายเลือดของเจ้าคือคำสาปนับพันปี และแม่เพียงปรารถนาให้เจ้า ได้ใช้ชีวิตอย่างสงบและเปี่ยมสุข\"\\n\"ไม่ว่าจะเกิดอะไรขึ้น อย่าได้ย่างกรายเข้าไปใน Nod-Krai แม้แต่ก้าวเดียว และยิ่งต้องไม่หลงเชื่องมงายในฝันเฟื่อง ที่เรียกว่าสรวงสวรรค์\"\\n\"โลกมนุษย์ภายใต้แสงจันทร์นี้ ไม่เคยมีสรวงสวรรค์ใดที่สร้างขึ้นเพื่อมนุษย์ ทุกสรรพสิ่งที่จ้าวแห่งท้องนภารังสรรค์ขึ้น ล้วนมีขอบเขตของมัน\"\\n\\nในค่ำคืนแห่งดินแดนหิมะที่แสงเหนือลูบไล้ ผู้ที่ครั้งหนึ่งเคยได้รับการเทิดทูนในฐานะนักบุญหญิง ได้เห็นนิมิตแห่งฝันถึงคำทำนายแห่งบ้านเกิดอีกครั้ง\\nแม้จะจากสถานที่อันเป็นถิ่นกำเนิดมานานหลายปี แต่เสียงกระซิบที่ตั้งใจจะลืมเลือนนั้น กลับแทรกซึมเข้ามาในความฝันอันอบอุ่น ราวกับเกล็ดน้ำค้างแข็งที่ยังหลงเหลืออยู่\\nอาจเป็นเพราะชีวิตใหม่ที่เติบโตในครรภ์ ได้ปลุกญาณหยั่งรู้ที่หลับใหลให้ตื่นขึ้น ภาพมายาที่วนเวียนในช่วงนี้จึงยิ่งแจ่มชัดขึ้นเรื่อย ๆ\\n\\nแรกเริ่มคือฝันร้ายที่ยืดเยื้อไม่สิ้นสุด ฝันร้ายที่วนเวียนซ้ำแล้วซ้ำเล่านับไม่ถ้วน\\nเมล็ดพันธุ์แห่งชีวิตที่ไม่ได้วิวัฒน์ตามครรลองฟ้าดิน ร่วงหล่นจากกิ่งก้านสีขาวเงินที่แห้งเหี่ยวสู่ซากนครที่รกร้าง\\nสัตว์ไร้ขนที่เดินสองขาเพลิดเพลินกับปัญญา และความรุ่งเรืองที่หลั่งไหลมา\\nตามติดมาด้วยความโลภและตัณหาอันไร้ที่สิ้นสุด ซึ่งได้รับการขนานนามอันสวยหรูนานัปการ\\nความเกลียดชัง คำสาปแช่ง การทรยศ การแก่งแย่ง การช่วงชิง การสังหาร และการห้ำหั่นกันเองในเผ่าพันธุ์\\nเมืองที่กระจัดกระจายดั่งหมู่ดาว ต่างประกอบกรรมดีและกรรมชั่วตามวิถีของตน ทว่าทูตศักดิ์สิทธิ์กลับเพียงนิ่งเฉย ยอมรับทุกสิ่งโดยไม่เอื้อนเอ่ย\\nกระทั่งราชาแห่งดินแดนที่เต็มไปด้วยฝุ่น กล้าท้าทายสวรรค์อันเป็นนิรันดร์\\nหอคอยสูงส่งตระหง่านจึงพังทลายลงในกองเพลิง และฝังกลบเสียงคร่ำครวญของเหล่าทาสจนหมดสิ้น\\n\\nฝันที่ไร้ฝันตลอดกาลนับพัน ๆ ปี ราวกับเงาอันว่างเปล่าที่เลือนหายไปในชั่วพริบตา\\nมงกุฎแห่งพิธีได้วางซ้อนกัน ในดินแดนลับ ภายใต้ไม้ที่ตายแล้ว จนท้ายสุดก็ไร้ซึ่งผู้คนสนใจไยดี\\nหากแต่แผนการอันศักดิ์สิทธิ์ก็มีวันแตกสลาย มหานครแห่งทองคำผงาดขึ้นจากผืนดิน\\nมนุษย์ผู้ไม่เคยพึงพอใจกับการสิ้นสุดของสังสารวัฏ ได้โอบอุ้มความทะเยอทะยานเทียบชั้นผู้ปกครอง\\nหมายปองบัลลังก์ที่ว่างเปล่าของโลก มุ่งหวังที่จะทลายขอบเขตซึ่งแบ่งกั้นสวรรค์และโลก\\nเพียงแต่สรวงสวรรค์อันไร้ขอบเขตนั้น สุดท้ายก็ร่วงหล่นจมดิ่ง ไม่ต่างจากปณิธานอันน่าเศร้า และเลื่อนลอยทั้งปวง\\nราชันมังกรแห่งแสงเพลิงตกสู่ห้วงทมิฬแห่งม่านหมอก คลื่นทะเลโหมซัดกลืนกินอาณาจักรหินขาว\\nโลกที่ใกล้ดับสิ้นกำลังมุ่งหน้าสู่จุดจบ เหลือเพียงเงาแห่งอดีตที่ยังคงวนเวียนอยู่ในโถงลึก\\n\\nความฝันนับไม่ถ้วนที่ชุ่มโชกด้วยเลือด น้ำตา และบาปมหันต์ ความฝันนับไม่ถ้วนที่ไกลเกินเอื้อม\\nความบาดหมางที่สั่งสมมานานปี ความเคียดแค้นที่สืบทอดมารุ่นสู่รุ่น ทั้งหมดล้วนหมุนเวียนไม่หยุดพักในราตรีที่ไร้ดาว\\nทว่า เสียงที่ไม่เคยได้ยินมาก่อน แต่กลับคุ้นเคยยิ่งกว่าเสียงใด ๆ\\nมักจะดังแว่วมาที่ปลายทางแห่งความเจ็บปวดอันมืดมิดเสมอ และกระซิบต่อเธอด้วยความเวทนาดุจแสงอันอ่อนโยน\\n\\n\"เช่นนั้น ข้าจะเป็นผู้ยุติสงครามบนผืนดินนี้ และสร้างสรวงสวรรค์อันไร้ขอบเขตขึ้นมาเอง\"\\n\"ไม่ใช่เพื่อขึ้นเป็นราชาของใคร แต่เพื่อไม่ให้มีใครได้ขึ้นเป็นราชาอีก\"\\n\\nภาพฝันมักจะตื่นขึ้นในห้วงเวลาแห่งคำมั่นสัญญานั้นเสมอ จิตสำนึกถูกดึงกลับไปยังหาดแห่งความจริงอันตื้นเขิน\\nสิ่งที่มาพร้อมกันคือแสงอรุณรุ่งดั่งน้ำค้าง และการเคลื่อนไหวแผ่วเบาของชีวิตน้อย ๆ ในครรภ์\\nมารดาผู้เยาว์วัยถอนหายใจอย่างแผ่วเบา พลางลูบเครื่องรางสีขาวเงินที่ห้อยอยู่บนอก\\nเธอมองใบหน้าของคนรักที่อยู่ข้างกาย แล้วหญิงสาวก็ทาบมือลงบนหน้าท้องของตน\\n\\n\"ลูกแม่ ลูกของแม่... ทำไมถึงได้ร้อนใจขนาดนี้ล่ะ?\"\\n\"เป็นเพราะรับรู้ถึงหัวใจของแม่... เลยรู้สึกหวาดกลัวงั้นเหรอ?\""
}