{
    "Book32_IT.txt": "Dopo aver attraversato a fatica la palude incendiata di fiamme oscure e aver superato la caverna infestata di funghi velenosi, il principe e la principessa giunsero finalmente al Regno dei nani.\\n\"Principessa della Foresta del chiaro di luna, ti supplico, salva i miei cinque fratelli. In cambio della tua gentilezza, ti giureremo fedeltà eterna\", implorò un nano deforme spuntato da dietro alcuni rami.\\nLa principessa dal cuore d'oro, provando compassione per i nani, promise di aiutarli.\\nI due si arrampicarono sulle montagne oscure e, una volta raggiunta la cima, salvarono uno dei nani, il quale era cieco.\\n\"Oh, che stupido, mi ero arrampicato fin quassù per poter meglio ammirare il panorama\", si scusò profusamente il nano cieco.\\nRiuscirono poi a trarre in salvo un altro nano da una palude acquitrinosa. Egli era uno sciocco.\\n\"Eheheh\", ringraziò a modo suo il nano.\\nEntrarono nella grotta del Demone della notte e salvarono un altro nano dalla cima di una stalattite.\\n\"Non... non per vantarmi, ma... ero venuto qui per battermi con gli sgherri della Madre della notte!\" spiegò il nano, che era terribilmente timido.\\nGiunsero presso un campo deserto e trovarono un nano rattrappito nelle sabbie mobili.\\n\"Volevo fare due passi nel mio giardino, ma mi sono perso senza accorgermene\", sorrise il nano sfregandosi le mani secche.\\nSi infilarono poi nel nido delle ombre e salvarono un nano spensierato dalle grinfie di alcuni funghi carnivori.\\n\"Ero andato a sgranchirmi le gambe e in qualche modo sono finito qui\", sospirò il nano.\\nUno dopo l'altro, la principessa e il principe salvarono i cinque fratelli del nano deforme. La dolce principessa disse loro:\\n\"Ora che siete tutti miei sudditi, lasciate che vi conduca al Regno di luce. È un luogo che dona la vista ai ciechi, saggezza agli sciocchi, coraggio ai timidi e vigore a chi ha perso le energie. Questo sarà il mio gesto di magnanimità per voi.\"\\nA questa notizia, i nani furono ricolmi di gioia. Per mostrare la loro riconoscenza, seguirono il principe e la principessa per servirli."
}