{
    "Weapon11504_IT.txt": "\\nNel lontano passato, quando gli dèi e gli spiriti camminavano sulla terra,\\nquando tutta la terra era in subbuglio, le persone devono aver posto queste domande...\\n\"Ti prego, dove sono la mia dolce metà e i miei figli?\"\\n\"Quando torneranno da noi coloro che sono partiti?\"\\n\"Oh, grande Signore, per quanto tempo persisteranno questi tempi orribili?\"\\n\\nPersino i cuori scavati nelle rocce più dure s'incrinarono, spezzandosi per il dolore.\\nPersino gli occhi di coloro rimasti in silenzio, stoici nella loro fede incrollabile negli dèi, cominciarono a covare rabbia.\\nAnche se non ponevano queste domande, il loro cuore emetteva dei suoni.\\n\\nIl sovrano di Geo dimostrò la sua grandezza e scolpì una lunga lama da una tavola dorata di Cor Lapis.\\nCon un solo gesto, tagliò di netto un angolo di una montagna, e su di esso fece un solenne giuramento al popolo.\\nChi si disperdeva sarebbe stato radunato... Chi infrangeva il contratto sarebbe stato punito.\\nColoro che avevano perso i loro cari, coloro che erano stati derubati dei loro beni, coloro che erano stati privati della giustizia avrebbero ricevuto una ricompensa.\\n\\nForse si tratta solo di una delle tante storie che popolano l'antica terra di Liyue.\\nMa il solenne giuramento fatto da Rex Lapis continua a essere valido al suo interno.\\nInfrangere un contratto significa inimicarsi questa terra dove un tempo regnavano gli dèi\\ne, prima o poi, la montagna tagliata da Rex Lapis crollerà su coloro che infrangono i contratti.\\n\\nÈ ancora diffusa una leggenda secondo cui il vero proprietario di quest'arma un giorno camminerà nuovamente tra i mortali.\\nSolo allora questa spada tornerà a brillare d'oro e la sua luce squarcerà la più grande ingiustizia di questo mondo...\\nProprio come quando Rex Lapis fece il suo solenne giuramento al popolo.\\n"
}