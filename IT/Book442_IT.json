{
    "Book442_IT.txt": "Testimonianza sulle Foglie dell'assenza\\n\\nReclutamento di schiavi della Città di Gurabad.\\nPer ordine di Parvezravan, lo Spirito della vittoria, e per grazia di Al-Ahmar, abbiamo potuto costruire un giardino di delizie per regalare a cinquecento uomini qualche momento di riposo.\\n\\nOnde evitare una rivolta, gli schiavi devono essere nutriti in modo adeguato, vestiti e svagati giornalmente.\\nDobbiamo assicurarci di coprire le posizioni di schiavi combattenti, soldati e medici per gestire gli imprevisti.\\nDobbiamo assicurarci che i siti di costruzione siano provvisti di negozi, dormitori, infermerie, taverne e cimiteri, e che gli eventi gratuiti di lotta libera si svolgano ogni settimana come privilegio per gli schiavi.\\nGli schiavi più agiati possono assumere degli aiutanti per condividere il lavoro, o persino acquistare degli schiavi a loro volta. Tuttavia, se questo dovesse influire sulle leggi e sull'ordine e ritardare i lavori, gli schiavi di questi schiavi saranno giustiziati, e i loro padroni riceveranno una punizione doppia.\\nI salari degli schiavi saranno pagati in argento, e ogni supervisore effettuerà il pagamento in base al grado.\\n\\nI forti dovranno essere assegnati alla posa delle basi dei pilastri per il giardino.\\nGli esperti dovranno essere assegnati all'incisione dei motivi alla base dei pilastri.\\nGli arguti dovranno essere assegnati alla progettazione e alla preparazione degli arredi per i nuovi arrivati.\\nI meticolosi dovranno essere assegnati alla preparazione di specialità gastronomiche per gli esperti che verranno reclutati.\\nGli schiavi rimanenti dovranno essere assegnati alla lavorazione della pietra e del legno, nonché alla costruzione di tetti.\\nDalla prima badilata di terra all'ultimo fiore piantato non dovrebbero volerci più di venti giorni in tutto.\\n\\nIncideremo le cause di lassismo,\\nin modo che le generazioni a venire siano consapevoli di una tale irragionevole condotta,\\ne che anche i lavoratori più pigri non battano la fiacca e si offrano per lavorare di più.\\n\\nGiorno 1\\nL'uomo saggio di nome Nefumat ha dichiarato che la sua dimora ha preso fuoco per cause ignote. Non potendo contribuire con la sua saggezza, ha preso un giorno di riposo.\\n\\nGiorno 7\\nTre persone sono rimaste ustionate per via del sole cocente e hanno preso un giorno di riposo.\\n\\nGiorno 10\\nL'uomo saggio di nome Nefumat ha dichiarato la sua dimora si è riempita di sabbia dopo che ha dimenticato di chiudere le finestre. Non potendo contribuire con la sua saggezza, ha preso un giorno di riposo.\\n\\nGiorno 14\\nQuattro persone sono rimaste soffocate spazzando la sabbia e hanno preso un giorno di riposo.\\n\\nGiorno 18\\nL'uomo saggio di nome Nefumat ha dichiarato di avere un forte mal di pancia per aver mangiato del pane vecchio di cinquecento giorni. Non potendo contribuire con la sua saggezza, ha preso un giorno di riposo.\\n\\nGiorno 21\\nDieci persone sono rimaste ustionate per via del sole cocente e hanno preso un giorno di riposo.\\n\\nGiorno 25\\nL'uomo saggio di nome Nefumat ha dichiarato che il caldo non gli ha permesso di dormire. Non potendo contribuire con la sua saggezza, ha preso un giorno di riposo.\\nSebbene questa persona fosse in grado di contribuire con la sua conoscenza, si è rifiutata di farlo. Se quest'offesa dovesse ripetersi, il soggetto in questione verrà espulso dalla Città di Gurabad.\\n\\nGiorno 26\\nNefumat è fuggito.\\n\\nGiorno 27\\nQuattro persone sono rimaste schiacciate da un macigno, probabilmente perché qualche insolente si è permesso di insultare Al-Ahmar.\\nLa divinazione ha prodotto dei presagi disastrosi. Il lavoro è stato interrotto."
}