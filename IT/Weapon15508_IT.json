{
    "Weapon15508_IT.txt": "\\nSi dice che l'acqua non abbia un colore o una forma definita, e che possa essere utilizzata egregiamente come lama o arco.\\nTra tutte le sostanze esistenti al mondo, l'acqua è la più delicata, nonché la più brillante.\\nTra le tante armi bizzarre esistenti al mondo, questo splendido arco ha l'inesplicabile capacità di evocare l'acqua.\\n\\n\"Può avvolgere tutto ciò che è contaminato ed eliminare ogni impurità, pur preservando la propria purezza.\"\\n\"Può assumere qualsiasi forma, simulare qualunque forma di vita. È volubile, ma non perde mai la sua vera essenza.\"\\n\"Può essere divisa in innumerevoli ruscelli, vicini ma separati. Può essere unita in un'onda gigantesca, inesorabile e inarrestabile.\"\\n\"Sotto l'azzurra traslucidità si nascondono molteplici segreti che nessuna luce può penetrare.\"\\n\"Questo è il mistero dell'acqua: perfino un migliaio di menti brillanti non riuscirebbe a comprendere le sue innumerevoli evoluzioni.\"\\n\\nPrima di cominciare a lavorare per la nobile padrona della Dimora di giada, le capitò di sentire una persona anziana esporre questo insegnamento.\\nBarriere segrete e tempeste si annidano continuamente nel mondo delle strategie mercantili e dei giochi di potere, e gli scheletri delle navi costellano i fondali marini.\\nColoro i cui cuori sono colmi di grandi ambizioni e che dispongono di grandi quantità di risorse possono abilmente navigare in sicurezza,\\nevitando la rivalità e la malizia onnipresenti, e attraversando le turbolente correnti.\\n\\n\"È quello che dicono, ma non possiedo l'animo di questi pezzi grossi, né la pazienza per la noia inevitabile.\"\\n\"Preferisco di gran lunga godermi l'atmosfera e il profumo di una sala colma di tè, e meravigliarmi delle infinite possibilità che scaturiscono dal lancio di un dado a sei facce.\"\\n\"Di notte ho visitato i nascondigli di molti furfanti e ho mandato in frantumi sulle mie ginocchia i piani di nemici provenienti da terre lontane.\"\\n\"Ma non ho fatto queste cose per aiutare i potenti a sbarazzarsi dei dissidenti, bensì perché anche l'acqua ha la sua sorgente.\"\\n\\nÈ proprio per difendere la purezza della sorgente che la delicatezza dell'acqua può essere utilizzata come lama e arco.\\nCospirazione e linguaggio in codice s'intrecciano con estrema disinvoltura al chiarore della luna piena: questa è la saggezza delle diverse sembianze dell'acqua."
}