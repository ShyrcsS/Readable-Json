{
    "Relic15040_3_IT.txt": "\\nSeguendo le istruzioni del suo maestro, la ragazza si diresse a nord, attraversando le gelide steppe e il corridoio di specchi frantumati posto sul bordo del mare ghiacciato.\\nDopo aver ucciso innumerevoli mostri che vagavano tra le rovine, intravide finalmente, attraverso un velo stracciato, il barlume di un tesoro sepolto dalla neve.\\n\\nEra un'epoca in cui le masse ignoranti s'inchinavano ancora ai decreti del cielo, e la corte reale dell'astro dell'aurora pendeva al di sopra delle nuvole.\\nNobili e magnifiche creazioni discesero dalla luce, e i mortali, ignari della loro vera natura, li chiamavano \"angeli\".\\nLe loro ali argentine brillavano come fiamme al chiaro di luna; le loro corone, fabbricate con le ossa della terra e le stelle del firmamento, erano adornate da sette raggi.\\nIl nome sulle corone rappresentava l'amore promesso a tutte le creature dagli dèi celesti, o forse il mandato per governare le nazioni della terra.\\n\\n\"Amerete ogni essere su questa terra, con il cuore, con l'anima e con la potenza.\\nAmerete come la rugiada del mattino anela all'alba, e i semi i venti alisei.\"\\n\\nEssi erano i servitori più fedeli della corte celeste, giudici infallibili e portatori di giustizia.\\nTessero un velo per il grande sovrano del firmamento, rivelando il sacro verbo a tutti i regni.\\nTale era il compito per cui erano stati generati, o almeno così avrebbe dovuto essere...\\n\\nPoi, il primo angelo incontrò un giovane senza nome sotto l'albero argenteo dell'Estremo Nord.\\nE in quelle pupille simili a stelle, vide un'immagine di sé che non aveva mai visto prima.\\nEra un amore fuori da ogni legge, una libertà che il cielo non avrebbe mai concesso.\\nIl suo cuore palpitò in modi a lei sconosciuti, e l'eterna corona di stelle forgiata in nome dell'amore d'improvviso si spezzò.\\nPoggiandola nella neve ai piedi dell'albero argenteo, la fanciulla dell'alba pronunziò il suo giuramento:\\n\\n\"Ora vieni, resta con me... Riscriviamo queste assurde leggi con le ossa, e nutriamo l'infecondo Nord col nostro sangue.\\nCostruiamo una città e una torre che arrivi fino alle nuvole, così che le genti non debbano più versare lacrime di dolore.\\nRestituisco alla polvere quest'inutile corona, così che tutte le nazioni sulla terra possano liberarsi dalle loro catene.\""
}