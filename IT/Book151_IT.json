{
    "Book151_IT.txt": "La luce di una spada squarciò il cielo notturno, incontrastata dalle stelle e dalla luna.\\nIl vento autunnale seguì il turbinio della danza di quella spada solitaria e pianse a gran voce.\\n\\nIl vento impetuoso e la pioggia battente accompagnavano un viaggiatore solitario nel suo viaggio.\\n\\nI suoi capelli erano arruffati, il suo viso era feroce e appariva più morto che vivo. I suoi abiti erano leggeri e camminava al centro della via verso casa dondolando come se fosse malato o ferito nel profondo. Più che un essere umano, sembrava uno spettro.\\n\\nViaggiava da tre giorni: tre giorni in cui non aveva né mangiato né dormito.\\n\\nTre giorni prima aveva un nome, una famosa spada e una scuola di arti marziali ormai decaduta. Ma ora sulle sue spalle c'erano solo dolore e sofferenza, che la pioggia improvvisa lavò via e fece cadere nel fango, marchiando il terreno.\\n\\nTre giorni prima uno spadaccino senza nome lo aveva coinvolto in una faida che aveva portato il proprio maestro e i propri subordinati a venire seppelliti sotto la neve tinta di rosso della spietata montagna.\\n\\nOggi aveva un nuovo nome: Jin LXXII.\\nPoiché era l'unico superstite dei 72 membri della sua scuola.\\n\\n—\\n\\nNon sapeva quanto a lungo avesse camminato prima di sentire il rumore di carri dietro di lui.\\n\\nJin LXXII si trascinò al lato della strada e si fermò, per poi chiedere: \"Tu e il tuo carro andate al Villaggio Tupi?\"\\n\\nIl carrettiere lo salutò e rispose: \"Quasi tutti i carri che passano su questa strada vanno lì.\"\\n\\nAllora Jin LXXII chiese: \"Riusciresti a portare un'altra persona sul tuo carro?\"\\n\\nIl carrettiere rispose: \"Sì, ma non mi hai chiesto se mi va di farlo.\"\\n\\nJin LXXII non capì. \"Perché non dovresti portarmi con te, se tanto vai al Villaggio Tupi?\"\\n\\n\"Perché tu non sei me e io non sono te\", rispose il carrettiere.\\n\\n\"Quanto fiato sprecato.\"\\n\\nE sguainò immediatamente la spada. Il carrettiere venne travolto da freddo gelido improvviso, cadde dal carro inerte e non parlò mai più.\\n\\nJin LXXII era fatto così. Nonostante avesse perso tutto, persino il proprio cuore, e la sua sfrontatezza fosse diminuita, non c'era cosa che odiava di più di chi parlava inutilmente.\\n\\nJin LXXII partì per il Villaggio Tupi su quel carro macchiato di sangue."
}