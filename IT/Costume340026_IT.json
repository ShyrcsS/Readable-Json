{
    "Costume340026_IT.txt": "Al suo arrivo a Fontaine, Neuvillette scelse con la massima cura un luogo dove soggiornare all'interno del Palais Mermonia.\\nNon gradiva i luoghi che sfioravano il cielo, poiché lo allontanavano dalla placida superficie dell'acqua. Eppure, anche dimorare troppo in basso lo infastidiva, dato che il suo sguardo bramava l'oceano, una vista che portava pace nel suo cuore.\\nE così scelse una via di mezzo, sistemandovi i suoi pochi averi. In quel mondo di umani, dove non era né padrone né schiavo, reclamare una stanza tutta per sé sembrava essere la prima grande scelta che avesse mai compiuto.\\nUn tempo credeva che tali contemplazioni appartenessero al passato, finché le Melusine non si unirono gradualmente allo Spettro Maréchaussée. I loro compagni umani, che vivevano lontano dalla Corte di Fontaine, potevano scegliere di risiedere negli alloggi del personale forniti dal Palais Mermonia. Le Melusine che vi lavoravano godevano dei medesimi diritti.\\nSpinto da un istinto protettivo, Neuvillette desiderava naturalmente che le Melusine abitassero su un piano adiacente al suo. Se avessero risieduto anche solo un piano sopra, avrebbe potuto facilmente seguire i loro spostamenti dal leggero calpestio dei loro passi sulle scale.\\nMa poi, in un batter d'occhio, gli balenò un pensiero: forse le Melusine non desideravano una tale attenzione. Inoltre, alcuni dei casi che aveva gestito gli ricordarono che la gentilezza, quando eccessiva, può generare un pandemonio.\\nAlla fine decise di lasciare che le Melusine scegliessero da sole, proprio come aveva fatto lui al suo arrivo alla Corte di Fontaine.\\nLe Melusine, con la gioia nel cuore, scelsero di abitare al piano sotto il suo. \"È a un passo da dove vivono Messire Neuvillette e i nostri colleghi umani. Se dovessero suonare gli allarmi, potremmo rispondere ancora più velocemente. Che comodità!\"\\nCol passare del tempo, si susseguirono vicende sia gioiose che funeste. Nel profondo del suo cuore, in un luogo intoccato dalla consapevolezza, forse si rimproverava per azioni al di là della sua comprensione.\\n\\nIn quanto Drago di Hydro, aveva sempre creduto di doversi assumere una certa responsabilità nei confronti di quel mondo primordiale. E mentre quel mondo si dispiegava lentamente davanti a lui, una volta accettato il posto che ora occupava, quel senso di responsabilità cessò di essere un ideale grandioso e astratto, trasformandosi in una serie di doveri concreti a cui adempiere.\\nO, per dirla senza mezzi termini: essendo nato in quel modo, per quanto fosse riluttante ad ammetterlo, era destinato a entrare nell'era attuale e, col tempo, ad avvertire il risveglio d'un desiderio di agire al suo interno.\\nPer esempio, in quel momento Neuvillette pensava che, avendo già preso sotto la sua protezione le Melusine e Pahsiv, avrebbe dovuto appuntare \"realizzare i loro desideri\" nel suo elenco delle cose fare \", oltre a trattare quel proponimento con la massima serietà.\\nTenendo questo a mente, indossò i suoi nuovi abiti. Mentre usciva dal suo ufficio, i suoi passi risuonavano con sicurezza.\\nTuttavia, gli eventi che seguirono sfuggirono presto di nuovo al suo controllo. S'imbatté per puro caso in Sigewinne e Wriothesley. Passeggiando con loro e parlando del più e del meno, si ritrovò in luoghi inattesi, acquistando oggetti inaspettati.\\nNon poté fare a meno di chiedersi se un tale racconto dei suoi viaggi, narrato al suo ritorno alle Melusine e a Pahsiv, le avrebbe rallegrate. Neuvillette si ritrovò in ansia, temendo che un viaggio intrapreso così liberamente e senza un piano preciso potesse risultare confusionario... E che, così facendo, non sarebbe riuscito a ripagare la loro gentilezza.\\n\"...Dimmi, Sigewinne, non hai mai avuto la sensazione che essere eccessivamente responsabili possa, a volte, rappresentare una sorta di 'arroganza'?\" Disse Wriothesley, mentre Neuvillette era perso nei suoi pensieri. Forse stava ingigantendo la cosa, ma quando il Duca si rivolse a Sigewinne, sembrò lanciare un'occhiata nella sua direzione.\\nNeuvillette sobbalzò. Era esattamente quel tipo di persona. I semplici elogi lo lasciavano indifferente, poiché per lui non erano altro che cortesi interazioni umane. Ma un commento \"critico\" come quello lo mandava in agitazione, facendogli domandare se avesse fatto di nuovo qualcosa di strano... Pensò a quando si era inzuppato sotto un acquazzone.\\n\"Allora penso che lei possa permettersi di essere un po' più 'arrogante', Sua Grazia, invece di trascurare il suo lavoro per un mese intero\", disse Sigewinne, chiaramente insoddisfatta. \"E forse potrebbe prendere un paio di lezioni di 'modestia' dal Duca, Messire Neuvillette... Ah, un altro bivio...\"\\nSigewinne si voltò verso un silenzioso Neuvillette, con un sorriso che le illuminava il volto. \"Messire Neuvillette, da quale parte andiamo?\"\\n\"Certamente\". Forse compiaciuto dal cambio di argomento, o forse per alludere a qualcosa, anche Wriothesley si voltò verso di lui. \"Tosto, Neuvillette, ha tre secondi. Da che parte desidera andare?\"\\nNeuvillette fissò quel bivio insignificante, e ripensò alle innumerevoli volte in cui aveva dovuto fare una scelta. Eppure, questa volta, non c'era traccia di pesantezza nel suo cuore. Forse era la dolce brezza notturna di quella terra straniera a far sembrare improvvisamente distante la parola \"responsabilità\". Non aveva nulla a che fare con la sua antica identità, con le aspettative degli altri e con fattori al di fuori del suo controllo. Forse alcune cose erano davvero così semplici, e doveva soltanto considerare ciò che \"desiderava\" veramente.\\n\"Prendiamo la strada più frequentata\".\\n...Ovviamente, alcune semplici responsabilità non potevano essere ignorate.\\n\"Ma se non c'è nessun negozio che vende lanterne Xiao lungo questa strada, dovremo tornare indietro per trovarne uno. Dopotutto, ho fatto una promessa alle Melusine\".\\n\"D'accordo, va bene\"."
}