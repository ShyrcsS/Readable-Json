{
    "Book175_IT.txt": "—Atto II: Alla ricerca del gentiluomo—\\nProtagonista maschile: Fan Jie\\nProtagonista femminile: Zixin\\nPersonaggio comico: Nonna Zhang\\nPersonaggi comici: Zhang San, Li Si, Wang Er'ma\\n\\nScena I\\n(Zixin e Nonna Zhang entrano)\\n(A parte)\\nZixin: \"Ultimamente sono molto triste e non riesco per niente a mantenere la calma\".\\nZixin: \"Poiché ho fatto un torto a un eroe che voleva fare del bene\".\\nZixin: \"Voleva solo restituirmi il mio filo di perle, e non solo non l'ho ringraziato né gli ho chiesto il suo nome, ma l'ho anche rimproverato in malo modo\".\\nZixin: \"Me ne vergogno e vorrei ritrovare il mio benefattore, ma come posso riuscirci in un porto grande come questo?\"\\nNonna Zhang: \"Ah, capisco, mia cara. Non devi essere triste né preoccupata\".\\nZixin: \"Oh, nonnina, come mai?\"\\nNonna Zhang: \"Ti basterà pubblicare un annuncio e offrire dei Mora a chi ti riconsegnerà il filo di perle. Non pensi che così lui si farà avanti?\"\\n(Dangqing, andante calmo)\\nZixin: \"Come si dice...\"\\nZixin: \"Sicuro come il vino porta all'ebrezza, qualcosa si smuove sempre con promesse di ricchezza\".\\n(Zixin abbassa la testa e cammina avanti e indietro)\\nZixin: \"Ho deciso che userò questo stratagemma, ma mi chiedo se si farà davvero avanti\".\\n(A parte)\\nNonna Zhang: \"Vieni, non esitare. Passiamo all'azione\".\\nNonna Zhang: \"Fidati e non te ne pentirai\".\\n(Zixin e Nonna Zhang escono)\\n\\nScena II\\n(Zhang San, Li Si e Wang Er'ma entrano)\\n(Sprechgesang)\\nZhang San: \"Sono Zhang San\".\\nLi Si: \"E io sono Li Si\".\\nWang Er'ma: \"E io sono Wang Er'ma\".\\nZhang San: \"Guarda un po' che annuncio interessante. Mettere le mani sul bottino!\"\\nLi Si: \"E se la guardia ti chiederà se vuoi far del bene?\"\\nWang Er'ma: \"Ah! Solo gli sciocchi dicono la verità.\"\\n(A parte)\\nZhang San: \"Oh, fratelli. Anche voi siete diretti a casa di Zixin per riscattare la ricompensa?\"\\nLi Si: \"Esattamente\".\\nWang Er'ma: \"Proprio così\".\\nLi Si: \"Anche voi le state portando il cerchietto, vero?\"\\nWang Er'ma: \"No, di sicuro parlava di orecchini\".\\nLi Si: \"Ti sbagli: era un fiore che indossa sulla testa\".\\nZhang San: \"Sciocchi! Si trattava di un profumo!\"\\nWang Er'ma: \"In ogni caso, sono sicuro che tutti sappiamo bene quale sia la ricompensa\".\\nZhang San: \"Ahahah\".\\nLi Si: \"Ahah!\"\\n(Zhang San, Li Si e Wang Er'ma si girano verso Zixin)\\nZhang San: \"Ah, Zixin, hai la ricompensa pronta? Perché io, Zhang San, ho trovato il profumo che avevi perso!\"\\nLi Si: \"Fatti da parte, amico mio, la ricompensa spetta a me! Sono qui per restituire il cerchietto\".\\nWang Er'ma: \"Assolutamente no. La ricompensa spetta a me, Wang Er'ma. Sono qui per restituire gli orecchini\".\\nZixin: \"M-Mi farete venire un'emicrania...\"\\nZixin: \"Non vi ho mai visti, e se avessi perso degli orecchini, un profumo o un fermaglio per capelli lo saprei, no?\"\\nZhang San: \"Non ci avrai fatto caso per la fretta in pescheria! Dammi la ricompensa e non pensarci troppo sopra!\"\\nLi Si: \"Dammi i Mora, presto!\"\\nWang Er'ma: \"O preferisci forse ti rovini bancarella e reputazione in un colpo solo?\"\\nZixin: \"Ah... Come ho fatto ad attirare l'attenzione di questi inutili mascalzoni?!\"\\nZixin: \"Nonnina, guarda quanti guai mi ha portato il tuo piano!\"\\nNonna Zhang: \"Non preoccuparti, figliola. Mi inventerò un piano per mandarli via\".\\nNonna Zhang: \"Ah!\"\\n(Zhang San, Li Si e Wang Er'ma cadono a terra)\\nNonna Zhang: \"Ho fatto mettere un falso annuncio a questa giovinetta proprio per acchiappare i ladruncoli come voi!\"\\nNonna Zhang: \"Gli oggetti che avete portato sono falsi. Consegnatemeli subito\".\\nNonna Zhang: \"Altrimenti...\"\\nZhang San: \"Altrimenti cosa?\"\\nNonna Zhang: \"Il cerchietto fatto di preziosi Splendigigli, gli orecchini di raffinate Giade nottilucose e il profumo proveniente da una terra lontana...\"\\nNonna Zhang: \"Li dovrete ripagare per intero! Allora, dove sono i Mora? Datemeli subito!\"\\n(Nonna Zhang insegue Zhang San, Li Si e Wang Er'ma con una scopa in mano)\\nZhang San: \"Ahi, ahi!\"\\nLi Si: \"Smettila di colpirci, per favore! Non vogliamo più i vostri Mora!\"\\nWang Er'ma: \"Ora cerchiamo il tizio che ha davvero trovato quell'oggetto e portiamolo qui per farlo confessare!\"\\n\\nScena III\\n(Zhang San fa entrare Fan Jie)\\n(A parte)\\nZhang San: \"Ah, ora ho capito. Tu devi essere il ladro che ha rubato gli oggetti della signorina. Per colpa tua io e i miei fratelli siamo stati picchiati!\"\\nFan Jie: \"Io, Fan Jie, sono sempre stato un uomo onesto e non ho mai rubato nulla. Non osare accusarmi ingiustamente\".\\nZhang San: \"Bene, bene, sei un tipetto tenace. Ti sfido a venire con me per incontrare la ragazza che ha perso quegli oggetti\".\\nFan Jie: \"Non ho paura, andiamo! Anzi, sono curioso di vedere chi è che fa girare cattive voci sul mio conto\".\\n(Zhang San e Fan Jie si girano verso Zixin)\\nZhang San: \"La proprietaria è Zixin! Ora voglio vedere come ne esci fuori\".\\nFan Jie: \"Ah, ma allora sei tu!\"\\n(Dongtang, appassionato)\\nFan Jie: \"È la signorina che si è infuriata con me e che poi non ha più proferito parola\".\\n(Dongtang, allegro)\\nFan Jie: \"Smettila di ingannare gli altri, perché io sono Fan Jie e lavoro al porto.\"\\nFan Jie: \"Ho sempre vissuto in modo umile e parsimonioso, perché mai dovrei rubare i belletti di una signorina?\"\\nFan Jie: \"Avete risposto alla mia onestà accusandomi, nonostante io abbia restituito quell'oggetto non appena ho potuto\".\\n(A parte)\\nZixin: \"Ah, quindi il mio eroe si chiama Fan Jie\".\\nZixin: \"È colpa mia, allora, se è rimasto invischiato in questa faccenda\".\\nZixin: \"Devo chiedergli scusa quanto prima, e se non accetterà le mie scuse lo implorerò ancora e ancora\".\\n(Zixin si avvicina a Fan Jie per scusarsi)\\nZixin: \"Oh, mio eroe! Prima ci siamo fraintesi, ma...\"\\n(Fan Jie si gira)\\nFan Jie: \"Umpf\".\\n(Zixin sorride e si avvicina di più)\\nZixin: \"In realtà, c'è un motivo se ho fatto tutto questo\".\\nZixin: \"E cioè che sei andato via senza dirmi il tuo nome. Ti ho cercato per ripagarti, ma non ti ho trovato\".\\nZixin: \"Quindi ho deciso di usare questo stratagemma. È colpa mia se sei finito nei guai\".\\nZixin: \"Ti prego di accettare le mie scuse\".\\nFan Jie: \"Oh?\"\\n(Dongtang, lento, innig)\\nFan Jie: \"Sebbene all'inizio fossi amareggiato per la calunnia, dopo averci ragionato sopra ho capito che c'è stato un malinteso\".\\nFan Jie: \"Devo mantenere la calma in ogni situazione, così da non dire qualcosa di sbagliato\".\\n(A parte)\\nFan Jie: \"Se posso chiedere...\"\\nFan Jie: \"Mi hai detto che la faccenda di prima era un malinteso\".\\nFan Jie: \"Desideravi ritrovare colui che ti aveva restituito il filo di perle, così hai messo quell'annuncio che per errore mi ha fatto cadere in un tranello. È così?\"\\nZixin: \"Sì, è così. Ti chiedo nuovamente scusa\".\\n(Fan Jie prende Zixin)\\nFan Jie: \"No, non c'è bisogno di cotanta gentilezza. Mi omaggi di troppo rispetto\".\\nFan Jie: \"Anch'io ho agito in modo avventato, mettendoti alle strette. Anch'io devo chiederti scusa\".\\nZixin: \"Oh, no, non ce n'è bisogno...\"\\n(Fan Jie la saluta)\\nZhang San: \"Cosa?! Che state facendo? Quindi verremo pagati oppure no?\"\\nNonna Zhang: \"Oh, sta' zitto. Questa è la loro favola, tu che c'entri?\"\\nNonna Zhang: \"Tutte le signori e i signori del pubblico sono qui per vedere uno spettacolo di Yun Jin. Non hanno tempo da perdere dietro alle tue sciocchezze\".\\nNonna Zhang: \"Apri gli occhi e fatti da parte\".\\n(Nonna Zhang esce trascinandosi dietro Zhang San)\\nZixin: \"Ora che ci penso, io vendo il pesce qui tutti i giorni, ma non ti ho mai visto\".\\nFan Jie: \"Passo di qui tutti i giorni per andare a lavoro\".\\nFan Jie: \"Forse ero nascosto nella folla. Magari possiamo vederci domani...\"\\nZixin: \"Così sia... A domani\"."
}