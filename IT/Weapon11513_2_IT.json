{
    "Weapon11513_2_IT.txt": "\\n\"Il peccato ha tentato la Città dell'Eternità fino alla sua caduta, con innumerevoli schiavi e usurpatori gettati a terra in una notte d'ira.\\nNel nome della Dea madre, giuriamo di recuperare il Puro Graal e di spezzare le catene che la tengono relegata.\\nPerché solo così potremo lavare il peccato che abbiamo portato fin dalla nascita ed evitare una morte simile.\\nQualunque sia il sacrificio, giustizia sarà fatta.\"\\n\\nLa grande sinfonia stava raggiungendo il suo finale e, nelle rovine di un mondo in decadenza, i vendicatori fecero il loro giuramento.\\nQuesto scettro blu acqua apparteneva a una cantante di nome Érinnyes che, al tempo del canto dell'armonia, unificò i popoli delle acque alte che si ribellavano agli dèi.\\nLa leggenda narra che la sua tribù venne distrutta dalla brama di conquista del Dio re, con un esercito proveniente dalla Città dorata che uccise o schiavizzò la sua gente.\\nSolo due persone sfuggirono a quel destino: una incontrò il fiero Armosta durante la guerra, elevandosi infine per ereditare la sua autorità.\\nL'altra si nascose tra le ossa e venne accolta dal capotribù di Aremorica, affinché custodisse le acque pure di cui il Dio re doveva ancora impadronirsi.\\nDue persone, che si erano addormentate con le stesse ninne nanne e le stesse brezze marine, si ritrovavano alla deriva, ciascuna in un lato diverso del conflitto.\\n\\nE così, guidata dalle maree e dai sussurri dello spirito, la spadaccina della distruzione partì per compiere la sua missione.\\nElla affrontò prove inimmaginabili, sopportando sofferenze mai conosciute prima, ma non riuscì a trovare il Puro Graal.\\nFu però il cielo a scegliere la Signora delle Mille Acque, ordinandole di tornare dalla sua prigione primordiale per prendere il posto del re dorato e governare le rovine del mare.\\n\\n\"O Signora delle Mille Acque, gloriosa madre primordiale, imploro la tua saggezza.\\nPer te, ho ucciso gli ingiusti e rovesciato innumerevoli città.\\nDimmi, ti supplico, come i discendenti di tutti i mari possono evitare il disastro.\\nO Signora delle Mille Acque, gloriosa madre primordiale, imploro la tua pietà, solo per questa volta.\"\\n\\nNel crepuscolo tinto di sangue, la Regina delle Mille Acque si commosse di fronte a quella supplica addolorata.\\nE così, la dea dal cuore gentile rispose con ciò che un tempo aveva detto al Re di Fortuna.\\nMa la dea ancora non sapeva che la preghiera egoista poteva portare solo alla disperazione.\\nE, forse per questo motivo, il crollo dell'illusione tinse la cosiddetta fede dei suoi colori.\\n\\nLa spada color acqua, da tempo macchiata di sangue, cadde portando con sé l'ultimo filo di ragione.\\nLa cantante che aveva impugnato quella spada abbandonò la valle con incerto incedere, per non essere mai più rivista.\\n\\nLa capotribù che sognava onore e gloria non vide la terra dei suoi sogni, né avrebbe mai trovato l'assoluzione, proprio come il dio che condivideva simili speranze.\\nMolti anni dopo, quando il musicista noto come il Cacciatore dorato si ricordò di questo nome,\\nnon aveva in mente né il sangue né le lacrime, ma solo il suono di un flauto lontano, una melodia sinuosa sotto una luna d'acqua."
}