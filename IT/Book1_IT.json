{
    "Book1_IT.txt": "— Giorni infiniti in mondi illimitati —\\n\"A volte penso che in questo piccolo villaggio non ci sia mai niente da fare. È noioso vivere qui.\"\\nNon era la prima volta che Vera si lamentava di Delphi, il piccolo villaggio rurale dov'era nata. La sua espressione corrucciata si ammorbidì un po' mentre, a occhi chiusi, si stendeva sulla collina vicino al villaggio, sentendo sulla pelle la brezza che segnava l'inizio dell'estate.\\n\"E secondo te quale posto al mondo non è noioso?\", le chiese il suo amico Sachi con curiosità.\\nVera si mise seduta e si chinò in avanti.\\n\"Credo che gli dèi, che possono rispondere a ogni preghiera e desiderio, vivano su un pianeta dall'altra parte del Mare di stelle, e che chiunque abbia un desiderio sia diretto lì. Credo che, da qualche parte nell'universo, ci sia un mondo in lotta contro l'apocalisse e che lì, per un attimo breve ma splendido, rifulgano le anime nobili ed eleganti di quattordici valchirie...\"\\n\"Devi aver esagerato, con quegli strani romanzi di fantasia.\"\\n\"Però... questo villaggio è DAVVERO noioso. Quand'è stata l'ultima volta che è successo qualcosa di divertente?\"\\n\"Beh, una nuova famiglia si è trasferita qui da poco...\"\\n\"Novità e divertimento sono due cose diverse!\"\\nCiononostante, Vera decise di fare visita ai nuovi arrivati. Sachi, invece, conosceva bene le regole della propria famiglia e tornò a casa per cena.\\n\\n...\\nVera spinse leggermente la porta della dimora dei nuovi arrivati e si stupì nel vedere che non era chiusa a chiave.\\n\"C'è nessuno in casa?\"\\nNon appena ebbe pronunciato tali parole, le ante della credenza del salotto si spalancarono, facendo balzare fuori un ragazzo moro e occhialuto. Un Melmoso blu e coi tentacoli lo seguì a ruota.\\n\"Spostati! Tal, perché hai fatto entrare una sconosciuta?\"\\nIl ragazzo moro spinse gentilmente Vera di lato e prese un'ascia appoggiata vicino alla porta.\\n\"Non mi lasci altra scelta: hai visto tutto, non posso fare diversamente...\"\\nCosì ebbe inizio la più grande crisi della vita di Vera."
}