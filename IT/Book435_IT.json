{
    "Book435_IT.txt": "La Signora di Pushpavatika quasi saltò di gioia, ma il suo bel viso rimase algido.\\nCon un delicato inchino, cominciò a recitare il terzo indovinello.\\n\\nCosì, la Signora di Pushpavatika parlò:\\n\"O saggia principessa, hai carpito i segreti tra le stelle e l'abisso.\\nMa molte cose in questo mondo trascendono l'effimerità, e la loro luce brilla in eterno.\\nO saggia principessa, se le leggende sulla tua saggezza sono veritiere,\\nRispondi alla mia domanda come hai fatto con il secondo indovinello:\\n\"Cosa può fermare una freccia, ma non la distruzione?\\nNon può distruggere armature, ma può distruggere città.\\nNon si inchina agli emissari del cielo, né ai regni terreni.\\nCosa mai può resistere alla forza di dèi e demoni?'\"\\n\\nLa principessa di [...] rispose in questo modo:\\n\"Parli dell'eterna saggezza, ciò che protegge la civiltà [...].\\nRinascerà con [...], e resterà eterna come [...].\\nAnche se le sabbie del tempo turbineranno sotto i suoi piedi, continuerà a esistere ugualmente come [...] dieci milioni di anni dopo.\\nIl popolo gioirà per [...], e [...] a causa loro.\\n\\n(Commento di Tafazzoli, herbad dell'Haravatat: le omissioni nel testo non sono intenzionali. Sono frutto dei danni subiti dal libro. Alcune omissioni possono essere intuite dai resti dell'originale. Sfortunatamente, i ricercatori della Vahumana che si sono occupati della traduzione di questo volume non disponevano delle conoscenze necessarie, per cui mi occuperò io delle parti mancanti.\\nLa parola mancante nel primo segmento: \"mia (nostra)\", \"dell'eternità\" o \"del tutto\".\\nLa parola mancante nel terzo segmento: sembrerebbe essere il nome di una persona, ma è possibile usare la frase \"resti preservati\".\\nLa prima parola mancante nel quarto segmento: \"il suo ritorno\", \"la sua morte\" o \"la sua rinascita\".\\nNon è possibile desumere le parole restanti in questo momento.\\nCommento di Ashtar, herbad della Vahumana: ...Non mi hai detto niente di tutto questo a quei tempi, eh?)\\n\\nLa principessa rispose a tutti e tre gli indovinelli. Nessun ostacolo le avrebbe messo i bastoni tra le ruote.\\nLa Signora di Pushpavatika non poté che provare genuina ammirazione verso la principessa.\\n\\nCosì, la Signora di Pushpavatika parlò:\\n\"O misericordiosa ed eterna principessa,\\nla tua saggezza sorpassa di gran lunga ogni leggenda.\\nBenedetti i tuoi eredi e fortunata la tua gente,\\npoiché possono stare al tuo fianco e godere dei tuoi insegnamenti.\"\\n\\n...E così le due principesse strinsero una forte alleanza che includeva anche il re del (sangue? risentimento? della corona rossa?) che era stato al loro fianco dall'inizio alla fine. Lavorarono insieme, guidando il popolo di [...] verso l'eterna prosperità.\\n"
}