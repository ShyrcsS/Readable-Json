{
    "Weapon13513_IT.txt": "\\nNella città sotterranea, che non conosce né pioggia né sole, ella conduceva un'esistenza miserabile, a malapena poteva permettersi una o due fette di pane ammuffito.\\nNon avrebbe esitato a estrarre una lama arrugginita per togliere la vita a qualcuno di tanto insignificante come lei.\\nÈ inevitabile che i deboli e i codardi diventino le prede dei forti: questo è l'\"ordine naturale\" del Fleuve Cendre.\\nPertanto, se un giorno il cacciatore diventasse la preda, questi non avrebbe altra scelta se non accettare tale destino.\\nEra proprio come le aveva insegnato la sua defunta madre: cenere alla cenere, polvere alla polvere.\\n\\nRipensando alla propria vita fino a quel punto, tutto sembrava privo di significato, niente era stato raggiunto e non vi era speranza alcuna.\\nEppure, se quello era il corso \"naturale\" del mondo, accettare lo stato delle cose poteva essere considerato anch'esso una forma di felicità...\\nTuttavia, nonostante le sue aspettative, la morte non giunse. Aprì nervosamente un occhio e alzò lo sguardo.\\nVide una ragazza vestita in modo strano sorriderle con gentilezza, che poi le mise un fiore, sbucato da non si sa dove, dietro l'orecchio.\\n\\n\"Questo fiore si chiama campanula di Lumidouce, nel linguaggio dei fiori simboleggia... la speranza. Guarda, il colore si abbina ai tuoi capelli.\\nHai degli occhi bellissimi. Sarebbe un vero peccato se in loro non ci fosse altro che disperazione.\\nVieni, fanciulla dagli occhi color zaffiro: lascia che scambi questo fiore con il tuo cuore.\"\\n\\nCosì Marfisa, conosciuta successivamente come campionessa duellante, fece il suo primo passo nella città in superficie.\\nAmmirando il lusso da una cabina VIP nel magnifico teatro, non riusciva più a ricordare il volto sorridente del mago e della sua assistente sul palco.\\nRicordava solo la miriade di fiori che sbocciavano sotto i riflettori accecanti che accompagnavano la fantasia dello spettacolo; chiari, nitidi e forti.\\nSe avesse potuto camminare nella luce in modo \"naturale\" come lei, non avrebbe più avuto bisogno di nascondersi tra le ceneri.\\nVedendola, capì che avrebbe dovuto ancora coltivare una speranza: ora che aveva visto la luce, questa vita sarebbe potuta sbocciare come un Lumidouce.\\n\\nCosì facendo, proprio come nel suo sogno, la ragazza nata dalle ceneri salì finalmente su un palcoscenico tutto suo.\\nE senza un maestro, se non il suo sorprendente talento, tutte le tecniche di lotta con la lancia che aveva visto trovarono espressione nella sua esibizione.\\nNon c'era pietà sotto la lama affilata della sua lancia, solo piogge cremisi, come un letto di rose che cadeva per lei.\\nSul palcoscenico, era una figura fredda e nobile che sembrava danzare con la \"morte\".\\nQuasi come la strega di zaffiro della famosa opera del maestro Coppelius, che si dice fosse in grado di percepire i difetti fatali.\\n\\nVita e morte, vittoria e sconfitta, tutto era come doveva essere, e fintanto che avesse agito secondo ciò che lei considerava logico,\\nla strada verso la \"vittoria\" si sarebbe aperta di fronte a lei, indipendentemente dal bene, dal male e dalle cosiddette regole del mondo di sopra.\\nMa un giorno, la sua interminabile serie di vittorie raggiunse una battuta di arresto. Venne tratta in inganno dagli occhi astuti di uno spadaccino e fuorviata da un volontario rallentamento del ritmo,\\nche la portò a rivelare un suo difetto fatale. Il suo braccio venne colpito dalla spada di lui, costringendola ad ammettere che le sue abilità di combattimento erano inferiori.\\n\\n\"Hai uno stile di combattimento interessante, ma è leggermente rigido, come se stessi seguendo un percorso prestabilito.\\nMa il cuore degli umani è mutevole, e in questo mondo non esiste una fiamma che brucia in eterno. Essere costretta a seguire le regole è la tua debolezza.\\nDetto ciò, il tuo stile sembra fare affidamento unicamente alle 'regole' di cui tanto ti fidi, ed è per questo che non riesci ad abbandonarle.\\nForse dovresti considerare di cambiare approccio e far sì che 'ciò che è immutabile' diventi la tua 'regola'.\\nPrendi la 'giustizia', per esempio. Come diceva il Cacciatore dorato, anche se il cielo dovesse cadere e la terra squarciarsi, ci sarebbe ancora giustizia nel mondo.\"\\n\\n\"Che diritto avete voi abitanti della superficie di parlare di giustizia? Le tue abilità saranno anche leggermente superiori alle mie, ma non serve farmi la morale e sentirti tanto tronfio e supponente.\\nPrima o poi, caro il mio Cacciatore, verrà il giorno in cui anche tu cadrai di fronte alla mia lancia.\"\\n\\nNonostante la sua risposta, forse l'uomo aveva ragione: i crimini vanno puniti e le bugie smascherate.\\nÈ così che dovrebbe essere il mondo, con la giustizia che prevale sopra ogni cosa. In caso contrario, come avrebbe potuto sconfiggerla in quel modo?\\nIn tal caso, aveva senso che lei venisse guidata dalla giustizia, e offrisse una fredda elegia per coloro che cercavano di sfuggire al giudizio.\\nTempo dopo, la ragazza nata dalle ceneri abbandonò le sue regole originarie, diventando invece un'esecutrice vestita di viola\\ne difendendo la giustizia \"come dovrebbe essere\", finché il fuoco di Poisson non la mise di fronte alla criminale Parsifal...\\n\\n...\\nRipensando alla propria vita fino a quel punto, tutto sembrava privo di significato, niente era stato raggiunto e non vi era speranza alcuna.\\nEppure, se quello era il corso \"naturale\" del mondo, accettare lo stato delle cose poteva essere considerato anch'esso una forma di felicità...\\nMa nonostante ciò, quando cadde in quelle sorgenti pure, tutto ciò che prima le era sembrato evidente perse il suo senso.\\nFino al momento in cui i suoi ricordi si dissolsero nell'acqua, non seppe mai che il vero significato della campanula di Lumidouce nel linguaggio dei fiori non è mai stato la speranza.\\nEra proprio come le aveva insegnato la sua defunta madre: cenere alla cenere, polvere alla polvere.\\nCosì, alla fine di quella lunga ricerca, nemmeno il destino le offrì l'elegia fiorente che meritava."
}