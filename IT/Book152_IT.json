{
    "Book152_IT.txt": "Si dice che in una terra lontana \"Tupi\" significhi \"bruciare ogni impurità vanesia, al fine di ottenere la gemma della verità\".\\n\\nIl Villaggio Tupi si trova ai piedi di una montagna arida raggiungibile dal mondo esterno solo tramite un sentiero antico: lo stesso su cui ora stava viaggiando Jin LXXII.\\n\\nIl cielo si stava scurendo. La pioggia e il vento ululavano.\\n\\nL'unico legame che Jin LXXII aveva col Villaggio Tupi riguardava la vendetta, pertanto si mise alla ricerca del capovillaggio.\\n\\nQuando il carro trainato dai buoi smise di arrancare sulla vecchia strada fangosa e raggiunse i piedi della montagna, si era ormai fatto buio e le nuvole uggiose avevano coperto gli occhi della luna, gettando tutto sotto un'ombra smisurata che Jin LXXII sfruttò per nascondersi. Egli assorbì l'aria della notte col corpo e con l'anima.\\n\\nLa candida luce della luna illuminava la testa del capovillaggio. Il Villaggio Tupi non era mai stato particolarmente popolato, ma il capovillaggio era tutto fuorché ordinario. Nessuno conosceva il suo vero nome né il suo passato, e nessuno osava chiederglielo.\\n\\nSi sapeva soltanto che sulle spalle portava il peso di un grosso debito di sangue, e che il suo passato era dello stesso rosso cremisi dei suoi occhi.\\n\\nDifatti, i suoi occhi erano rossi e affilati come una spada, e potevano trafiggere il cuore di coloro su cui si posavano, se solo l'avesse voluto.\\nLa sua personalità era simile, ovvero era come un coltello affilato capace di trafiggere senza preavviso il cuore di qualcuno.\\n\\n\"È il momento.\"\\nIl capo parlò tra sé e sé scuotendo la testa rasata sulla quale danzava il freddo chiaro di luna.\\n\\nAll'esterno, un demone famelico brandiva una lunga spada insanguinata e stava massacrando tutti i suoi seguaci uno dopo l'altro.\\nSebbene il Villaggio Tupi fosse pieno di gente malvagia, le scuole e le sette erano vincolate da regole e nessuno avrebbe mai osato minacciare di vendicarsi.\\nMa Jin LXXII non apparteneva a nessuna scuola né setta, dunque non era vincolato da nessuna regola. Era soltanto un fantasma affamato che brandiva una lama lunga, affilata e desiderosa di assaporare il sangue dei nemici.\\n\\nIl suono del vento e della pioggia accompagnava il frastuono della battaglia. Non appena l'acquazzone puliva lo spadaccino dalle macchie rosso cremisi, esse si riformavano ancora...\\n\\nLo spadaccino cremisi avanzò avvolto da una nebbia di ugual colore. Molte erano le sue ferite, ma nessuno sarebbe riuscito a fermarlo.\\n\\nQuando finalmente la nebbia si diradò nell'incessante diluvio, lo spadaccino attraversò il rosso torbido ai suoi piedi e si diresse alla magione del capo.\\n\\n—\\n\\nIl frastuono proveniente da oltre i cancelli si placò, e solo allora il capo alzò un calice di vino e sparse l'alcol nell'aria con un movimento secco.\\nForse, voleva brindare all'incontro predestinato e imminente, o forse, era un rituale per la propria sporca anima.\\n\\nLe porte si aprirono e la figura rossa di Jin LXXII si sovrappose all'abbagliante grigiore esterno.\\n\\n\"Devo farti delle domande, capovillaggio.\"\\n\\n\"Hai tolto la vita a molti dei miei uomini.\"\\n\\n\"A 362, per la precisione. Non uno di più, non uno di meno.\"\\n\\nIl capo non rispose e il suo volto non cambiò espressione. Tuttavia, una vena gli pulsò sulla tempia e rivelò il fuoco che gli bruciava dentro.\\n\\n\"Ah, giusto: dimenticavo un cane.\"\\n\\nLa figura cremisi lanciò in avanti un oggetto, che sbatté sopra la scatola del vino...\\n... e che si rivelò essere un osso del cane che faceva la guardia all'ingresso. Era stato cotto a lungo e spolpato quasi fino al midollo.\\n\\nIn quella mezz'ora, infatti, Jin LXXII non solo aveva tolto la vita a 362 uomini di talento, ma aveva anche preparato uno stufato con la carne del cane da guardia.\\n\\nChe crudeltà.\\nChe brutalità!\\n\\nIl capovillaggio emise un urlo spaventoso, si alzò e sguainò la spada..."
}