{
    "Book10_IT.txt": "Nello smisurato mare di denti di leone situato in mezzo al nulla, guardai i semi levarsi in volo al più piccolo soffio di brezza. All'improvviso, conobbi la risposta alla domanda che mi ero posto per anni.\\n\"Ecco dov'è che si nascondono le volpi, durante una battuta di caccia.\"\\npensai.\\n\"Che luogo meraviglioso.\"\\nTuttavia, quando iniziai a insegnare la nostra lingua comune a quella piccola volpe, cominciai ad avvertire un perenne vuoto nel cuore, come se il vento soffiasse dentro di me.\\nQuando le parlavo, guardavo i suoi occhi profondi come un lago di pietre preziose. In quei momenti, mi sembrava di parlare con la ragazza che avevo amato tanti anni prima, piuttosto che con una volpe.\\nCosì, quando era con me, mi sembrava di essere in compagnia della figlia di colei che amavo e con cui avevo passato tanti bei momenti, ma l'esperienza era intrisa di tristezza.\\nTuttavia, se pensavo alla sua promessa, a ciò che mi avrebbe donato se avessi insegnato la lingua comune alla sua prole...\\n\"A tempo debito t'insegnerò la magia di trasformazione.\"\\nRicordo alla perfezione quella promessa solenne... Ero certo che fosse seria, il che mi motivava ad andare avanti.\\nUna volta padroneggiata la magia, sarei riuscito a trasformarmi in un uccello? Quanto in alto nel cielo sarei riuscito a volare? Magari avrei potuto trasformarmi anche in un pesce, così da raggiungere finalmente lo Scoglio di Musk.\\n\"Potrei usare la magia anche per cacciare!\" Ero in preda all'euforia. \"Potrò dire addio agli stufati di carote vegetariani...\"\\nNon so quanto tempo passai nel Mare di denti di leone, dove tutto ondeggia delicatamente al vento.\\nUna delle ragioni era che quel piccoletto imparava davvero in fretta! Non gli insegnai solo la nostra lingua, ma tutto ciò che sapevo: come contare, come coltivare le carote, come cambiare il vetro alle finestre, come affilare i coltelli, e così via.\\nDurante i momenti di riposo parlavamo pigramente.\\n\"Perché vuoi imparare la nostra lingua?\"\\nMi rispose subito:\\n\"Così potrò diventare amico degli esseri umani quando mi trasformerò in uno di loro!\"\\nProseguii:\\n\"Perché vuoi fare amicizia con gli esseri umani?\"\\nAbbassò lo sguardo."
}