{
    "Weapon14520_IT.txt": "\\n\"Quando la Luna eterna cadde, i cieli e la terra vennero gettati nel caos.\\nQuando la Luna iridescente si frantumò, l'ombra cremisi sprofondò nel mare abissale.\\nQuando la Luna gelata arrestò il suo moto, le nazioni caddero in rovina.\\nIl mondo, non più protetto dall'Eternità, sta procedendo verso la sua fine.\\nE così sarà, finché l'Elisio non sorgerà per far girare la ruota primordiale.\"\\n\\nSecondo un'antica profezia, i discendenti della Città dorata eressero un remoto tempio nella tundra desolata.\\nPer migliaia di anni, la luce lunare aveva bagnato silenziosamente la gelida foresta. I discendenti del Nord continuavano a seguire i loro antichi rituali e la loro fede,\\nforgiando corone cerimoniali d'un argento segreto e scegliendo le Gran Sacerdotesse più pure per guidare il popolo.\\nProprio come nei tempi antichi, essi continuavano a recitare e a cantare le loro preghiere, nonostante i loro dèi si fossero da tempo allontanati e il cielo non li degnasse più di alcuna risposta.\\n\\nUn forestiero avrebbe potuto considerare queste pratiche come le azioni di stolti che si aggrappano a vecchi costumi.\\nEppure, queste preghiere e questi sacrifici, tramandati per millenni, formavano l'unico legame sacro per un popolo che aveva perso la propria patria.\\nLa ruota del destino si era arrugginita e il filo d'argento si era consumato. Affidarsi solo alle visioni profetiche non avrebbe portato la vera speranza per tutti.\\n\"Chi mai venererebbe una divinità morta, e chi sopporterebbe una sofferenza disperata per inseguire un sogno vacuo?\"\\nProprio come nelle epoche passate, restituite alle profondità della terra in infiniti cicli, gli ignoranti continuavano a desiderare una guida tangibile.\\nÈ per questo che tali rituali erano diventati il loro grande isolamento, un alto muro che li teneva celati e sconosciuti al mondo esterno.\\n\\nCosì era stato per migliaia di anni, e così sarebbe stato per altri mille, fino alla discesa dell'Elisio profetizzato.\\nFinché la pura stirpe, affinata per generazioni, non avrebbe prodotto l'erede sacra che avrebbe messo in ginocchio il mondo. E quando questo sarebbe successo...\\nTutte le menzogne e i peccati sarebbero stati perdonati, anzi lodati, poiché sarebbero serviti a creare l'Elisio immacolato sotto la luna.\\n\\nCiò che segue è il viaggio sacro degli Eredi della Luna gelata, che hanno smesso di voltare le spalle ai forestieri.\\nLa prima Cantaluna, una santa benedetta dal divino e colei che assistette alla nascita di una divinità, ai tempi fu la mortale Aila.\\nSecondo le storie tramandate alle generazioni successive, ella preannunciò la nascita della Luna nuova e, mossa dalla rivelazione divina, decise di abbandonare gli antichi riti.\\n\"Ella era la Prescelta, benedetta alla nascita, un'anima incontaminata dalle innumerevoli corruzioni del globo sublunare.\\nElla aveva visto che l'arcolaio era silenzioso e il filo d'argento colmo di disperazione, poiché un millennio di lodi non era diventato altro che un'eco vuota.\\nLa gloria evanescente non aveva mai avuto pietà delle desolate terre ai confini. Ora solo la nuova luna, in procinto di nascere, deteneva la promessa di una speranza autentica.\\nLa devozione di Aila le valse l'ammirazione dell'ultima Gran Sacerdotessa dell'Estremo Nord, che aveva aperto a lei il suo cuore senza la minima esitazione.\\nCon grande entusiasmo le affidò l'autorità di guidare il popolo, e le conferì l'onore di sigillare l'antico santuario con le sue stesse mani.\\nLa gloria passata fu sepolta, i titoli vuoti e il passato insignificante messi da parte. Da allora in avanti, avrebbero atteso l'avvento della nuova divinità.\"\\nNessuno avrebbe più detenuto il titolo di Gran Sacerdotessa. Rimase solo la Cantaluna, illuminata da un bagliore puro e luminoso.\\n\\n...\\n\\nMolte lune sono trascorse da allora. Coloro che sognavano l'Elisio trovano solo l'ombra della scure, mentre coloro che anelavano la salvezza venivano travolti dal flusso della luce.\\nIl folle monaco proteso verso il cielo perse il senno, il vecchio padrone del trono della Candida Stella scomparve, e l'Imperatore Bianco affondò tra tumultuose e luride onde nere.\\nAlla fine, perfino i fringuelli si erano taciuti. Innumerevoli nomi svanirono dal mondo ai piedi della luna, diventando echi che i viventi avrebbero poi dovuto giudicare.\\nCome promesso al Forgialuce, la fanciulla della Luna nuova tessé un canto di preghiera e lo mise a riposare insieme al santuario.\\nE finché la Biancanotte non cancellerà gli ultimi testimoni di quell'epoca, rimarrà solo il chiaro di luna, che scorre silenziosamente proprio come mille anni fa.\\n\\n\"Quando la Luna eterna cadde, i cieli e la terra vennero gettati nel caos.\\nQuando la Luna iridescente si frantumò, l'ombra cremisi sprofondò nel mare abissale.\\nQuando la Luna gelata arrestò il suo moto, le nazioni caddero in rovina.\\nIl mondo, non più protetto dall'Eternità, sta procedendo verso la sua fine.\\nEppure, dalle ceneri, la Luna nuova sorge, e la sua ascesa mette nuovamente in moto la ruota la ruota del destino...\\nE coloro che seguono le maree intonano ancora le loro canzoni e recitano le loro preghiere.\\nPoiché la Luna nuova tornerà, proprio come predetto dagli antichi.\""
}