{
    "Book291_IT.txt": "Passarono 13 anni di pace prima che la guerra trascinasse di nuovo tutti sul campo di battaglia.\\nLe nazioni del nord, le più lontane dall'epicentro, furono infettate per ultime dallo spirito dell'epoca, lanciandosi tra le fiamme della guerra.\\nCome avviene per la maggior parte delle guerre, il conflitto fu spietato. Di intere città non rimasero altro che macerie in preda alle fiamme e sia i nobili che i loro sostenitori fuggirono sulle montagne.\\nUno scenario piuttosto comune.\\n\\nMa in quell'era di stravolgimenti arrivò un samurai errante dalle vesti eleganti.\\nNo, più che \"eleganti\", forse sarebbe più corretto dire che erano...\\nSì, erano vesti da donna.\\nDi contro, il samurai era accompagnato da una ragazzetta che indossava un haori decisamente troppo largo.\\nErano di certo una coppia insolita.\\nA ogni modo, i due raggiunsero il punto di controllo ai piedi delle montagne, come se fossero ignari di tutto.\\nFurono ovviamente fermati all'istante dall'ashigaru a guardia del punto di controllo.\\n\"Chi siete?\"\\nEra una domanda di routine, ma anche di sincera curiosità, in questo caso.\\n\"Come puoi vedere, siamo semplici passanti.\"\\nUna risposta senza alcuna brama di persuasione.\\nMa l'ashigaru sembrò quasi esitare di fronte alla completa mancanza di dubbio nel tono del samurai.\\n\"Beh, ehm, posso chiedervi di venire comunque con me?\"\\n\"Ah. Non ha funzionato, eh...?\"\\nIl samurai sembrava quasi deluso. All'improvviso, tre ashigaru caddero a terra.\\n\"Era il tuo piano sin dall'inizio, eh? Dannata canaglia.\"\\nLa ragazza borbottò piano da dietro."
}