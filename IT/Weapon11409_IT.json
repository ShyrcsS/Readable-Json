{
    "Weapon11409_IT.txt": "\\nUna lama assetata di sangue fresco si risveglierà al sentirne l'odore.\\nColoro che la possiedono, la impugnano e ne saziano la sete continueranno a uccidere.\\nFinché anche un'anima pura non verrà oscurata dallo spargimento di sangue...\\n\\nC'era una volta un radioso cavaliere bianco, che anelava sempre alla via della giustizia.\\nIndossava un'armatura brunita e una spada luccicante come uno specchio gli pendeva dal fianco.\\nOvunque ci fossero ingiustizie, bestie affamate di umani o fuoco in lontananza,\\nil cavaliere cavalcava in fretta per colpire, trafiggere e squarciare.\\nSeguendo gli insegnamenti del Cucciolo di lupo, che gli aveva insegnato la cavalleria, la giustizia e l'arte della spada,\\nlui colpiva, trafiggeva e squarciava in due i suoi nemici...\\nFino al compimento della giustizia e all'annientamento dei mostri.\\n\\n\"Ho cominciato a perdere me stesso in mezzo a tutto quel colpire, trafiggere e squarciare.\"\\n\"Quando il filo della mia lama incontrava la carne del nemico, un brivido mi percorreva la schiena.\"\\n\"Ah, questa dev'essere la sensazione della giustizia che si compie.\"\\n\"Se continuerò a colpire, trafiggere e squarciare il male in questo mondo perverso,\"\\n\"un giorno sarà tutto purificato.\"\\n\\n\"Oh, stupido cavaliere, il massacro in nome della giustizia è pur sempre un massacro.\"\\n\"No. Il massacro in nome della giustizia è giustizia.\"\\n\\nColpire, trafiggere, squarciare. È così che si fa giustizia!\\nAnche se i fiori bianchi che le fanciulle ti offrono dovessero essere neri di sangue, la tua spada smettere di brillare,\\nil tuo volto diventare orribile, tu fossi costretto a indossare una maschera di ferro\\ne coloro che difendi non ti capissero, tu non dovrai mai fermarti!\\n\\nE così, il cavaliere macchiato di nero continuò il suo cammino, inseguendo i mostri in nome della giustizia,\\nfinché non s'imbatté in un antico regno in rovina, dove si trovò davanti all'ingiustizia delle ingiustizie...\\n"
}