{
    "Book1067_IT.txt": "Ho notato che Macani non ha dormito nemmeno stanotte... Temo che stia ancora cercando di capire come dire la verità ai suoi amici. Lo capisco perfettamente. La cosa mi ha turbata per diversi giorni, essendo sua moglie e una dei primi membri della squadra...\\n\\nQuando chiudo gli occhi riesco ancora a vedere il passato, come se fosse ieri.\\n\\nGiravano delle voci su un giovane viaggiatore che stava cercando delle persone dallo spirito affine per formare una compagnia di avventurieri. Così, spinta dalla curiosità, mi posizionai in un punto tattico da cui poter vedere di chi si trattasse. Ma a nessuno interessava ascoltare cos'avesse da dire un pivello presuntuoso della Comunità dell'Abbondanza, quindi c'erano pochissime persone... Il che mi rese la sua principale spettatrice.\\n\\nIl suo discorso non era male. Non era il tipo di persona che ama fare complimenti agli altri, e le sue parole erano semplici e sincere. Credeva in sé stesso e nel suo obiettivo. Come un fuoco coraggioso e impavido... Non riesco a ricordare tutti i dettagli, ma il suo entusiasmo mi contagiò.\\n\\nCiononostante, nessuno lo applaudì né gli rivolse la parola. Vedendo la gente allontanarsi, il giovane sorrise e sospirò, poi si chinò per raccogliere il suo zaino. Sembrava non avere alcuna intenzione di restare.\\n\\n\"Forse dovrei tentare la fortuna con il Clan Piumafiore\", disse.\\n\\nTemevo che rimanesse deluso. Dopotutto, noi Maestri del Vento della Notte non siamo esattamente degli avidi avventurieri.\\n\\nMi diede un'occhiata, e non notai alcun segno di sconforto nel suo sguardo. Mi ringraziò con un sorriso e con determinazione, come se la fredda accoglienza che aveva ricevuto non fosse altro che un semplice incidente di percorso, e ogni difficoltà un interludio alla sua grandiosa avventura.\\n\\nCome fa una persona a vivere con uno spirito così puro e ardente? Sono sempre stata curiosa di conoscere stili di vita diversi dal mio.\\n\\nPiù tardi Chaco si unì a noi, seguito da Anja del Popolo delle Sorgenti.\\n\\nRicordo ancora quell'estate incredibilmente calda. Anja aveva suggerito di organizzare un falò a casa sua, e ci lanciammo prontamente nei preparativi. La gioia di conoscere dei nuovi compagni e l'attesa di partire per le nostre avventure future insieme ci fecero bere più del solito. Quando giunse il momento di dare un nome alla nostra compagnia di avventurieri... I suggerimenti furono tanto coerenti quanto ci si potesse aspettare.\\n\\nDopo che qualcuno propose \"Alabarde Ardenti della Vittoria\", Macani suggerì di chiamarci \"Tecpatl di Pirite\".\\n\\nAnja gli chiese perché non volesse un nome più maestoso, e Macani rispose dicendo che il suo sogno non era quello di diventare un eroe, per cui non c'era bisogno di una tale cerimonia. Quest'affermazione ci lasciò di stucco, e ci fece anche passare un pochino la sbornia.\\n\\nMacani spiegò che in questa terra non mancavano di certo gli eroi, e che ciò che voleva era forgiare un cammino per le generazioni a venire, permettendo così alle braci del futuro di crescere e brillare...\\n\\nI Tecpatl di Pirite, l'eredità delle braci... Era un nome bellissimo, ricco di significato.\\n\\nOggi sembra descriverci fin troppo bene.\\n\\nEravamo noi quelli che volevano diffondere il nome delle Lame in tutta Teyvat, ma quel sogno non si è ancora realizzato. Con la nascita di nostro figlio, fummo i primi a rinunciare...\\n\\nPer gli amici che si fidavano di noi e che ci avevano accompagnato in tutte le nostre avventure fino a quel momento, la nostra decisione risultò senza dubbio egoistica.\\n\\nMa, in quanto genitori, cosa c'era di più importante di proteggere nostro figlio nella sua crescita?\\n\\nDopo tutto quel tempo trascorso assieme, abbiamo già intuito quali saranno le risposte dei nostri amici, eppure il senso di colpa non si placa. Dire addio non è mai stata una scelta facile, soprattutto per il nostro capo.\\n\\nForse questa è un'altra sorta di avventura per noi. Ora tocca a me dare coraggio a Macani, dopo che lui ha fatto lo stesso per me in passato.\\n\\n...\\n\\nI nostri amici hanno detto che sapevano che questo giorno sarebbe arrivato... Ci hanno preso in giro per un po', ma il mio cuore non è più così pesante. Anche Macani sembra stare meglio.\\n\\nAnja ha suggerito di organizzare un viaggio d'addio, così potremo goderci un'ultima vacanza insieme... È proprio da lei. Sa come rendere tutti felici e non vuole che nessuno vada via con dei rimpianti.\\n\\nÈ ora di darsi da fare. Oltre a fare i bagagli, vorrei anche preparare alcuni regali speciali per i miei amici.\\n\\nAh, giusto, dovrei anche trovare un nuovo album dove conservare altre foto dei nostri viaggi."
}