{
    "Book156_IT.txt": "Dopo quella notte, la volpe non tornò per alcuni giorni.\\nTuttavia, in quei giorni, le prede della foresta divennero sempre più numerose.\\nDa piccoli fringuelli, gru dalle gambe lunghe fino a persino cinghiali scorrazzanti...\\nForse fu per il cambio di stagione, o forse era una ricompensa da parte della volpe; in ogni caso, i giorni successivi portarono in tavola dei pasti coi fiocchi.\\nMa la volpe non tornò più.\\nPer quanto possa sembrare strano, da affamato avevo avuto meno difficoltà ad addormentarmi. Nonostante il mio stomaco fosse pieno e soddisfatto, non riuscivo a smettere di pensare al giorno in cui ci eravamo incontrati e alla donna in cui quella volpe si era trasformata...\\nChissà quando avrei potuto rivolgere nuovamente lo sguardo su quegli occhi, che luccicavano come l'acqua del lago.\\nMentre ero steso mezzo addormentato e col cuore in tumulto, sentii un debole suono fuori dalla porta di casa.\\nSaltai giù dal letto e spalancai la porta, ansioso di vedere una piccola figura bianca.\\nMa lì fuori non c'erano degli occhi blu come il lago, né la coda bianca e soffice di una volpe. Ciò che vidi, invece, furono dei semi di dente di leone che fluttuavano come fiocchi di neve sotto la candida luce della luna.\\nAll'improvviso, qualcosa mi entrò nel naso.\\n\"E-Etciù!!!\"\\nI soffici e bianchi semi di dente di leone iniziarono subito a vorticare e ricoprirono il cielo come una tormenta di neve.\\nAttraverso la raffica di semi di dente di leone, notai un paio d'occhi lucenti come gioielli che mi osservavano intensamente.\\nScacciai i vorticanti semi di dente di leone e mi diressi verso la piccola volpe.\\nLa volpe drizzò le orecchie, si voltò e sparì nella foresta con la soffice coda che guizzava tra l'erba.\\nLe corsi subito dietro.\\nNel buio degli alberi si potevano vedere delle soffici chiazze bianche serpeggiare tra le ombre.\\nLe loro silhouette sfrecciavano come la luce della luna sulle foglie degli alberi, o come i movimenti titubanti di un astuto Seelie.\\nMi fidai ciecamente della volpe e la seguii ovunque, finché non affiorammo dalla foresta in un luogo apparentemente lontano.\\nLì davanti a me, sotto il chiaro di luna, si trovava un mare di denti di leone che si estendeva a perdita d'occhio.\\nSbalordito da quella vista, iniziai a sentire un fruscìo dietro di me.\\nEra un suono debole e delicato, come quello di una ragazza che cammina a piedi nudi sugli aghi di pino e sulle foglie.\\nLa volpe mi si avvicinò da dietro. La brezza notturna trasportò il suo profumo fresco e umido mischiato a quello più pungente dei denti di leone.\\nPosò sulle mie spalle le mani dalle dita lunghe e fredde come il ghiaccio.\\nSi avvicinò al mio orecchio e i suoi lunghi capelli si poggiarono sulla mia spalla.\\nDietro di me sentii il ritmo leggero del suo respiro e il battito del suo cuore. Mi sentii calmo e a mio agio.\\n\"Solo le volpi sanno come raggiungere questo posto. È la terra natia dei denti di leone.\\nDesidero che resti qui per insegnare la lingua degli umani a mio figlio...\\nIn cambio, ti insegnerò la magia delle volpi.\"\\nSentii del solletico sull'orecchio, come se i semi di dente di leone l'avessero sfiorato durante il loro viaggio nella mite brezza notturna.\\nChe strano. Ero sicuro di non averle mai detto niente riguardo alla magia. Come faceva a saperlo?\\nLei non rispose, ma mi prese per mano e mi portò in mezzo al mare di denti di leone.\\nLa brezza notturna portava sia da nord che da sud il profumo pungente di denti di leone e ricordi dimenticati...\\nFinché la luna non salì alta nel cielo stellato, in quei campi di un bianco vellutato mi mostrò il modo delicato in cui alle volpi piace giocare tra loro."
}