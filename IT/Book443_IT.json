{
    "Book443_IT.txt": "Testimonianza sulle Foglie dell'assenza\\n\\nGli schiavi e le domestiche sono stati reclutati nello stesso giorno in cui gli abitanti sono stati assegnati alla costruzione del giardino della felicità.\\nPer ordine di Parvezravan, lo Spirito della vittoria, e per grazia di Al-Ahmar, abbiamo potuto installare i laboratori tessili a gran velocità.\\n\\nOnde evitare una rivolta, gli schiavi devono essere nutriti in modo adeguato, vestiti e svagati giornalmente.\\nDobbiamo assicurarci di coprire le posizioni di schiavi combattenti, soldati e medici per gestire gli imprevisti.\\nDobbiamo assicurarci che i laboratori siano provvisti di negozi, dormitori, infermerie, taverne e cimiteri, e che gli eventi gratuiti di lotta libera si svolgano ogni settimana come privilegio per gli schiavi.\\nDobbiamo assicurarci che gli alloggi degli schiavi siano spaziosi e ventilati, per consentirgli di riposare e per evitare la diffusione di malattie e la riproduzione delle zanzare.\\nDobbiamo assicurarci che gli schiavi tengano i capelli corti, per evitare che restino incastrati nei macchinari e finiscano strangolati.\\nGli schiavi dovrebbero essere pagati in argento in base al tempo impiegato per il lavoro. Se uno schiavo decidesse di non venire pagato, potrà riscattarsi e diventare un civile dopo un periodo di cento giorni.\\nCiascun supervisore pagherà i salari in base al grado, e prenderà nota delle persone che si sono riscattate.\\n\\nIl potere della sorgente è eterno, e il laboratorio lavora senza sosta. Un giorno di lavoro a mani nude di migliaia di schiavi ne vale mille, e non vi è rischio di negligenza.\\nTutto questo grazie all'amore e alla saggezza dello Spirito della vittoria Parvezravan, che spargerà queste sorgenti di potere in tutto il suo territorio come fossero semi.\\nGli schiavi saranno liberati quando i semi germineranno, consentendogli di nutrire sé stessi. Le sabbie dorate diverranno campi coltivati, l'oasi della città.\\n\\nGli esperti dovranno essere assegnati al controllo di eventuali parti marce delle navette a tutte le ore.\\nGli arguti dovranno essere assegnati alla valutazione della bellezza dei motivi tessili.\\nI meticolosi dovranno essere assegnati al monitoraggio delle sorgenti del potere.\\nGli schiavi rimanenti dovranno essere assegnati alla lavorazione dei petali per la produzione di tinture e alla tessitura dell'erba in stoffa.\\nInvia delle domestiche per spronare gli schiavi a lavorare come uccellini all'alba, e per farli riposare al tramonto come la luna e le stelle.\\nDalla tessitura della prima stoffa al completamento di tremila unità di abbigliamento non dovrebbero volerci più di trenta giorni in tutto.\\n\\nIncideremo le cause di lassismo,\\nin modo che le generazioni a venire siano consapevoli di una tale irragionevole condotta,\\ne che anche i lavoratori più pigri non battano la fiacca e si offrano per lavorare di più.\\n\\nGiorno 1\\nLa domestica di nome Etta ha dichiarato che la sua casa si è riempita di sabbia dopo che ha dimenticato di chiudere le finestre. Non potendo contribuire con il suo canto, ha preso un giorno di riposo.\\n\\nGiorno 7\\nDue persone sono rimaste ustionate per via del sole cocente e hanno preso un giorno di riposo.\\n\\nGiorno 10\\nLa domestica di nome Etta ha dichiarato di aver bevuto dell'acqua stantia di oltre trecento giorni che le ha causato un brutto mal di pancia. Non potendo contribuire con il suo canto, ha preso un giorno di riposo.\\n\\nGiorno 14\\nUna persona è rimasta soffocata spazzando la sabbia e ha preso un giorno di riposo.\\n\\nGiorno 18\\nLa domestica di nome Etta ha dichiarato che la sua casa ha inspiegabilmente preso fuoco. Non potendo contribuire con il suo canto, ha preso un giorno di riposo.\\n\\nGiorno 21\\nDue persone sono rimaste ustionate per via del sole cocente e hanno preso un giorno di riposo.\\n\\nGiorno 25\\nLa domestica di nome Etta ha dichiarato che il caldo non le ha permesso di dormire e le girava la testa. Non potendo contribuire con il suo canto, ha preso un giorno di riposo.\\nSebbene questa persona ne fosse in grado, si è rifiutata di cantare per Al-Ahmar. Se quest'offesa dovesse ripetersi, la persona in questione verrà espulsa dalla Città di Gurabad.\\n\\nGiorno 26\\nEtta ha dichiarato che una persona di sua conoscenza avrebbe potuto contribuire al design dei motivi tessili. Questo è stato concesso.\\n\\nGiorno 27\\nTre persone sono rimaste soffocate spazzando la sabbia e hanno preso un giorno di riposo.\\n"
}