{
    "Weapon15431_1_IT.txt": "\\nTanto, tanto tempo fa, in quella che oggi è considerata un'epoca di miti, quando ancora i grandi draghi camminavano a grandi passi nella fitta giungla...\\nLa ragazza abbandonata fu adottata dalla madre dei draghi, e crebbe accarezzata dal dolce vento e al suono del cinguettio degli uccelli.\\n\\n\"Lianca, mia adorata figlia, sei il mio orgoglio e la mia gioia.\\nVa', trova la tua strada, come i tuoi fratelli e le tue sorelle.\\nSebbene tu non abbia scaglie dure, né artigli o zanne affilate come rasoi,\\nricorda che sarai sempre la figlia della madre dei draghi, un'onorabile principessa.\\nIn questo mondo non dovrai inginocchiarti davanti a nessuno, che si tratti di umani o draghi.\\nScegli il tuo cammino con orgoglio, come un vero drago.\"\\n\\nE così, secondo la tradizione dei draghi, la fanciulla di nome Lianca prese l'arco dalla matriarca\\ne, accompagnata da un'abbondanza di fiori e quetzal, intraprese un viaggio per \"trovare il suo cammino\".\\nFu solo dopo aver attraversato molte terre, appartenenti sia agli umani che ai draghi, che la ragazza, ormai abituata alla giungla, comprese una cosa molto importante...\\nNonostante questo mondo sia immenso, la capacità di volare liberamente e senza restrizioni come un fringuello era un lusso.\\nLe leggi rendevano schiavi i mortali, mentre l'ossessione imprigionava i draghi. La cosiddetta \"libertà\" s'inchinava solo dinanzi ai più forti.\\n— Ma se è così, allora c'è bisogno che tutte le catene che impediscono ai deboli di volare vengano spezzate.\\n\\nAll'inizio, al suo fianco vi erano solo pochi orfani che non avevano un posto dove andare.\\nIn seguito si unirono al suo canto anche i guerrieri erranti, che non volevano sottostare alle regole della tribù.\\nInfine, anche i draghi che erano stati banditi dalla foresta cercarono la sua protezione.\\nLa principessa senza corona accettava chiunque, umani e draghi, e poco importava se fossero stati nemici o amici in passato.\\nArmata soltanto di un bastone, sconfisse un malfattore grosso quanto una montagna, mettendo fine a quell'antica ostilità con una sonora risata.\\nColpì e curò il drago malvagio e arrogante per tre volte, facendo nascere la migliore delle amicizie.\\nFu così che venne fondata la tribù che, nei millenni a venire, sarebbe stata conosciuta col nome di \"Clan Piumafiore\".\\nUna tribù dove i deboli, i fragili e coloro che non avevano una casa non dovevano più aver paura del vento e dell'immensità del cielo.\\n\\n\"O forestiero venerato come un eroe, hai frainteso. Io non sono il loro re, e loro non hanno bisogno di sottomettersi a nessuno.\\nNessuno può regnare qui, poiché siamo tutti re senza corona. Dimentica le formalità contorte e vane, l'unica cosa che può compiacerci è il suono di una canzone.\\nTuttavia, se le tue parole sono sincere e desideri davvero scatenare un vento rovente che arda le eterne catene,\\nse vuoi realmente donare ai deboli un luogo ove vige l'uguaglianza, allora, forestiero venerato come un eroe, compirò questo viaggio con te.\""
}