{
    "Weapon13431_1_IT.txt": "\\nTanto, tanto tempo fa, in quella che oggi è considerata un'epoca di miti, quando ancora i grandi draghi guizzavano tra le sorgenti...\\nVi era una fata che, svolgendo una missione per conto di una terra lontana, raggiunse un giovane valoroso sotto il pallido chiaro di luna.\\nIl giovane era Uenuku dei Meztli, conosciuto in seguito come il Viandante iridato.\\nProprio come l'acqua di sorgente non ha mai assunto una forma fissa, così anche le leggende sul Re dell'arcobaleno hanno molteplici versioni, ciascuna con origini diverse.\\nTutti, però, parlano del suo incontro col folletto dell'acqua. Nessuno escluso.\\n\\n\"Sono una lacrima proveniente dal calice primordiale, la figlia delle limpide sorgenti, della dolce rugiada, delle gentili brezze e della tenue nebbia.\\nO eroe, tu che hai intrapreso il tuo cammino per difendere i deboli, la giustizia che insegui è l'ideale a cui ambisco.\\nConsentimi di benedire la tua lancia con la mia canzone e di accompagnarti in questo viaggio solitario.\\nHo soltanto una richiesta: quando sarai re, affida a me la sorgente dove si aggirano le empie bestie.\"\\n\\nPer la nobile e misericordiosa visione della Signora delle Mille Acque, per l'amore che pervade la terra come i fiumi che scorrono,\\nle acque torride dovranno trasformarsi in sorgenti limpide, e il Flogisto che scorre dovrà essere completamente purificato dalle vene d'acqua.\\nE così, in nome della giustizia, il guerriero fu guidato verso il suo viaggio per sfidare l'ordine che apparteneva solo ai draghi...\\n\\nNonostante avesse compreso le vere intenzioni della fata e capito che l'Oceanide messaggera non lo considerava altro che un mezzo per raggiungere il proprio scopo,\\npoiché avevano un nemico comune, avrebbe combattuto al fianco della ragazza che cercava di ingannarlo, finché non fosse arrivato il momento di tradirsi a vicenda.\\n\\nE questo era abbastanza, pensò. Anche se tutte le parole di lei erano state pronunciate per entrare nelle sue grazie, e anche se alla fine tutto sarebbe sfumato come nebbia d'autunno sotto la pioggia,\\nalmeno la giustizia in cui credeva così fermamente, la giustizia che aveva il potere di \"unire\" i deboli, non sarebbe svanita alla fine del viaggio.\\n\\nFu solo dopo dozzine di inverni, e dopo aver vanamente tentato di mantenere la sua promessa, che il \"Re\" se ne rese conto...\\nAlla fine di quel viaggio glorioso, ciò di cui si pentì amaramente fu proprio la fede incrollabile che aveva avuto fin dall'inizio."
}