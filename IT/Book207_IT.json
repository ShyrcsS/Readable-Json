{
    "Book207_IT.txt": "Prologo: Storia orale di Inazuma narrata dai tanuki\\n\\nSi dice che in passato, prima che i mortali fragili e dalla vita breve giungessero dal mare a queste terre, Inazuma appartenesse ai tanuki.\\nPigri e capricciosi di natura, i tanuki non si preoccupavano mai del domani, né quando si coricavano portavano con sé le preoccupazioni per il giorno dopo. In quel periodo, la terra di Inazuma era un paradiso accogliente per i tanuki e ogni giorno era una festa ricca di gioie.\\n\\nO almeno così dicono i tanuki anziani.\\n\\nIn seguito, arrivarono dal mare le kitsune, portando i tanuki a una grande guerra che durò dapprima per 800 anni e poi per altri 800, con grandi perdite per entrambe le fazioni fino a quando l'unica opzione rimasta fu negoziare una pace. I tanuki sono creature ostinate, e ancora oggi non ammettono di essere stati sconfitti, ma rimane il fatto che dovettero cedere l'immane Sakura del tuono alle kitsune.\\n\\nMa le kitsune sono a loro volta creature astute e scaltre, e parimenti abili nell'arte del mutare forma. Si narra che in quella grande guerra, come conseguenza del costante mutare d'aspetto, molte povere anime finirono per perdere del tutto l'orientamento, incapaci così di tenere traccia di chi fosse chi, e che finirono per dimenticare anche chi fossero loro stesse, cosa erano e da che parte sarebbero dovute stare.\\n\\nFu così che nacquero gli sventurati mortali. Il prodotto di youkai smarriti.\\n\\nQuesta e molte altre storie mi sono state raccontate dalla tengu. Ella adora vantarsi."
}