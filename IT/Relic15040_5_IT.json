{
    "Relic15040_5_IT.txt": "\\nSeguendo le istruzioni del suo maestro, la ragazza si diresse a nord, attraversando le gelide steppe e il corridoio di specchi frantumati posto sul bordo del mare ghiacciato.\\nDopo aver ucciso innumerevoli mostri che vagavano tra le rovine, intravide finalmente, di fronte alla torre dorata, il barlume di un tesoro sepolto dalla neve.\\n\\nEra un'epoca di cui non si ha più alcuna memoria, quando la città nell'Estremo Nord brillava come fili dorati sulle lande ghiacciate.\\nLe fornaci delle gallerie profonde rimbombavano giorno e notte. Gli artigiani, ricorrendo a metodi proibiti, forgiavano schiere di spiriti fatati usando ossa di bestie titaniche.\\nAvendo intessuto il pallore dell'algida luna in carni e ossa perfette, l'innestarono su sembianze precedentemente fragili e deboli.\\nLa creazione di un potere così grande era un tempo prerogativa del divino Signore del firmamento, ma era stata ceduta ai mortali da parte dell'emissaria ribelle,\\nche sognava, un giorno, che quelle piccole creature creassero un essere perfetto in grado di fondersi col mondo.\\n\\nNelle gallerie profonde, che ancora oggi rimangono intatte, il primo angelo sussurrava al suo compagno dolci sogni sull'alba a venire...\\n\"Vedo un tempo in cui le nazioni della terra non desidereranno più la misericordia celeste.\\nLe città che costruiranno s'innalzeranno oltre le nuvole, più in alto del trono e delle stelle.\\nVedo gli umani condividere il cielo con gli dèi che un tempo veneravano.\\nNon ci saranno più lacrime, né dolore, né morte, perché ogni cosa sarà giunta a compimento.\"\\n\\nEppure, alla fine, quelle sfrenate, folli e ambiziose fantasie piombarono giù dal cielo, insieme a spuntoni di cristallo blu scuro.\\nLe fate si tramutarono in nebbia argentea, emettendo grida agghiaccianti, e nel giro di una notte, i gelidi venti distrussero lo splendore della città dorata.\\nL'emissaria traditrice venne privata del nome e della forma e, da quell'istante in poi, una maledizione si abbatté sui suoi simili...\\nSe avessero osato posare gli occhi su qualcun altro, e avessero offerto a una sola persona l'amore destinato a tutti,\\nnon solo la loro bellezza divina si sarebbe sgretolata nel vento, ma anche le loro menti si sarebbero ridotte in polvere...\\nE dunque, dalle ceneri di ciascuno sarebbe affiorato un Seelie, destinato a errare per sempre in cerca di ricordi evanescenti di cui nutrirsi."
}