{
    "Book250_IT.txt": "\"L'autunno è qui. La stagione del raccolto è quasi giunta.\"\\nTali parole erano state pronunciate da Saitou Onisa.\\n\\nI ninja sono individui pericolosi, esperti nell'arte dell'autoconservazione e nell'evitare i pericoli. In tempi di guerre e rivolte, agiscono come mercenari per i daimyo.\\nNascono dalla guerra stessa e traggono la propria forza dai potenti signori per cui lavorano. Questa è la via dei ninja.\\nMa la via dei ninja include anche il perdere sé stessi e i propri ideali al termine di una guerra, o l' andare incontro alla propria fine non appena perdono il sostegno dei potenti.\\n\\nPertanto, quando il Tai-Shogun Imagawa finalmente unificò il paese, i ninja divennero come segugi senza più una preda. La maggior parte venne giustiziata o chiamata a servire nell'esercito dello Shogun, ma alcuni di loro scapparono, dileguandosi nelle zone disabitate e dandosi a una vita di razzie.\\nQuesta è la storia di Saitou Onisa.\\n\\n\"Non c'è alcuna fretta. Attendiamo che gli abitanti del villaggio finiscano di raccogliere il grano per noi.\"\\nA parlare questa volta era stato Yonemata Tasuke.\\n\\nI banditi sono samurai che si sono stancati della via dell'onore o contadini che lottano per sopravvivere.\\nAnche loro nascono dalla guerra. Traggono la propria forza dall'astuzia e questo li spinge a seminare il caos ovunque.\\nMa, quando la guerra finisce e la pace viene ristabilita, la fonte del loro potere evapora. Come le effimere, appaiono e scompaiono in un lampo.\\n\\nYonemata Tasuke era nato in una famiglia ordinaria e si era dato al brigantaggio solo dopo aver raggiunto i quarant'anni. Malgrado la sua età, mostrava grande autocontrollo e si affermò rapidamente come capobanda.\\nI più terribili tra tutti i banditi sono coloro che hanno a loro volta sofferto terribilmente l'oppressione.\\n\\n\"Poi, bruceremo tutto. Non lasciate alcun superstite.\"\\n\\nLa sua era la voce di un'era di rivolte."
}