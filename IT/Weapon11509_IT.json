{
    "Weapon11509_IT.txt": "\\nUna delle spade che la Shogun donò al suo hatamoto. Si dice che possa evocare il potere dei fulmini per fendere la foschia delle montagne e la nebbia della notte.\\nUn tempo venne frantumata in mille pezzi. Quando fu riforgiata, sulla lama venne lasciato un hamon simile a delle nuvole veleggianti.\\n\\nCome dice quella canzone popolare: \"Arataki il Guardiano di cancelli, Iwakura il Successore, Kitain il Serpente, Takamine lo Squarcianebbia\".\\nCosì i bambini che amano le arti marziali elencano i marzialisti più famosi della storia, e quel Takamine lo Squarcianebbia fu proprio il proprietario di questa spada.\\nUn tempo Takamine fu la guardia del corpo di un membro del clero, e usò la Squarcianebbia per uccidere il Tatarigami e innumerevoli demoni.\\nInoltre, la Tengu di Yougou lo addestrò nel tiro con l'arco, abilità che insegnò a sua volta a una persona che amava.\\nTuttavia, lo Squarcianebbia non ebbe eredi, e continua a vivere solo nei libri di racconti, nelle opere d'arte e nelle favole.\\n\\nAlla fine della sua vita divenne uno degli yoriki della Shogun e combatté contro un esercito oscuro.\\n\\nSe, dopo quella scommessa, non avesse lasciato alla donna il suo amato arco, forse tutto sarebbe andato diversamente.\\nMa un vero giocatore d'azzardo non si pente mai, e non si preoccupa né si rammarica per come sarebbero potute andare le cose.\\nI nemici si riversavano come nebbia, quindi continuò a squarciarli con quella tecnica segreta che poteva disperdere la foschia della notte.\\nFinché i suoi colpi fossero rimasti rapidi, avrebbe continuato a perforare la notte e sarebbe tornato il giorno...\\n\\n\"Asase, la nostra promessa... No, non permetterò a niente di farmi perdere la nostra grande scommessa!\\nTornerò e, oltre all'arco che ho puntato, rivendicherò come premio anche il mio futuro!\"\\n\\nInsieme alla Squarcianebbia, come un'infinita sequela di fulmini, sconfisse innumerevoli demoni.\\nEppure, alla fine, quella spada si dimostrò meno ferrea del suo spadaccino, e a poco a poco si spezzò.\\nE lui finì sommerso da quella nebbia densa e oscura...\\nAlla fine, furono recuperati solo alcuni frammenti di quella lama, che vennero riforgiati per produrre un'arma degna del titolo di Squarcianebbia.\\n\\nQuel samurai tenne salda tra le mani l'impugnatura della sua spada spezzata, come un ragno che si mantiene sul filo mentre penzola nella notte.\\nIn quella nebbia densa continuò a ripetersi ostinatamente:\\n\"Il risultato della nostra scommessa non è ancora deciso. Devo tornare al fianco di Asase...\""
}