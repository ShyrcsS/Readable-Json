{
    "Book943_IT.txt": "Adesso vi racconterò la storia di come il popolo di Hanan Pacha infranse ogni tabù e portò il Saggio della Fiamma rubata a lasciare Natlan.\\n\\nDopo aver imparato a usare il potere del Flogisto, il popolo costruì una città in cima ad Hanan Pacha. Al suo interno c'erano magnifici palazzi e templi, tutti fatti di gemme rare, piume brillanti e fiori profumati.\\n\\nDopo aver completato tutto questo, Waxaklahun Ubah Kan decise di alzare Hanan Pacha ancora più in alto.\\n\\n\"Per questo, tutti voi non dovete più consumare nulla di ciò che viene prodotto da questa terra, tranne l'acqua, perché tutti i corsi d'acqua di questo mondo sgorgano dalla fonte di tutte le acque e non sono soggetti al controllo della Signora della Notte.\"\\n\\nChaac non aveva idea del perché dovessero salire ancora più in alto, e non voleva lasciare Natlan. Ma ogni volta che poneva questa domanda a Waxaklahun Ubah Kan, quest'ultimo parlava solo del \"continente lunare\", della \"Pietra sacra di Newark\" e di altre cose che non riusciva a capire.\\n\\nPoiché Waxaklahun Ubah Kan era la persona più intelligente del mondo, tutti fecero come diceva. Così incominciarono ad allevare i pesci in mare aperto e a coltivare alghe come cibo, e Hanan Pacha volava ogni giorno più in alto.\\n\\nInfine, la Signora della Notte capì le intenzioni del Saggio. Temendo la partenza dell'umanità, decisero di cercare di fermare i suoi piani.\\n\\nUn giorno, mentre il Saggio non c'era, la Signora della Notte si travestì da umano della tribù e, portando con sé una bottiglia d'acqua misteriosa, trovò Chaac, che aspettava in riva al lago.\\n\\n\"Amico mio, smettila di sorvegliare l'acqua del lago. Vedi? L'acqua che ho in mano è cento volte più dolce di quella del lago. Vieni, assaggiala.\"\\n\\nAnche se pensò a ciò che aveva detto il Saggio, si trattava solo di acqua, quindi non ci sarebbero stati problemi. O almeno, così pensava Chaac, allungando la mano e prendendone un sorso.\\n\\nAssaggiandola, scoprì che il sapore era davvero dolcissimo. Così la Signora della Notte gli diede altra acqua dolce e lui la portò ad Hanan Pacha, condividendola con tutti.\\n\\nMa Chaac non sapeva che quest'acqua dolce era in realtà prodotta con i cereali della terra. Nella nostra lingua oggi si chiama alcol.\\n\\nQuando il Saggio tornò, erano tutti ubriachi fradici.\\n\\nIl Saggio sapeva che non potevano più lasciare Natlan, e li cacciò da Hanan Pacha. Il popolo portò con sé il Flogisto in ogni angolo di Natlan.\\n\\nE così il Saggio della Fiamma rubata partì verso casa.\\n\\n\"Verso casa? Significa che è tornato alle terre rosse e nere?\"\\n\\n\"Stavi ascoltando o no? Le terre rosse e nere erano il luogo in cui il Saggio aveva rubato il Flogisto. Mmh, anche se le leggende non dicono dove fosse la patria del Saggio... Quindi suppongo che con 'verso casa' significhi che un giorno tornerà.\"\\n\\n\"Insomma, è ovviamente una di quelle battute tipiche di voi cantastorie. Sarebbe meglio che non cercaste di creare suspense, non credi?\"\\n\\nA ogni modo, dopo che il Saggio della Fiamma rubata se ne fu andato, Chaac accettò la guida della Signora della Notte e stabilì delle tribù sedentarie permanenti sulla terra. L'era degli umani a Natlan ebbe inizio, ma questa è una storia per un'altra volta."
}