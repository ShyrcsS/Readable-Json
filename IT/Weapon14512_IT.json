{
    "Weapon14512_IT.txt": "\\nMolto tempo fa, ella danzava tra le dune argentee insieme alle tre sorelle della luna.\\nQuando le ombre sopraggiunsero sulla terra, sangue e lacrime si unirono formando una sorgente e un giardino...\\nLa Signora dei fiori era addolorata, e così dalle sue lacrime nacque una città di zaffiro.\\nSotto quei tetti azzurri i Tighnariani sfornavano generazioni di saggezza di cui andavano fieri.\\n\\nLe persone affermavano che Tulaytullah, la terra dei Tighnariani, era ciò che la Signora dei fiori aveva di più prezioso.\\nIn quell'epoca d'oro, persino la pallida luna brillava di un caldo colore ambrato.\\nNei giardini fiorivano dei Padisarah di un viola surreale, mentre le melagrane mature intonavano i loro canti...\\nLe reti dei canali luccicavano, restavano immacolate anche quando il passaggio delle divinità alzava delle tempeste di sabbia.\\n\\n\"Xiphos, nobile esiliato, mio amato...\\nXiphos, lama di Tulaytullah, amato dalla djinn...\\nPossa la luna risplendere su di te dandoti pace. Stasera, la mia danza la dedico solamente a te.\\nDomani dovrò partire, poiché gli studiosi mi hanno venduta alla corte di Badanah.\\nNon posso dimenticare come i suoi antenati abbiano distrutto e schiavizzato il mio popolo.\\nOra vado a servire il nemico giurato, a ballare, a sussurrare parole dolci e a destreggiarmi tra di loro come il vento...\\n\\nPerò, amato Xiphos... questa notte, le stelle e le ninfee appartengono solo a te.\\nCustodisci il mio nome nel tuo cuore, carissimo Xiphos, anche se solo per questa notte.\"\\n\\nPer compiacere il re vassallo in declino, gli studiosi che governavano Tulaytullah gli offrirono dei doni,\\ne Makhaira, una danzatrice di corte, era tra questi, così fu costretta a dire addio al suo amato dagli occhi dorati.\\nLe storie seguenti sono state alterate da troppi narratori e dimenticate da troppe persone...\\n\\nMakhaira compì la sua vendetta, causando la fine di quel regno del deserto che tutti credevano invincibile...\\nMa il morso di una vipera pose fine alla sua vita. Priva di sensi, fu sommersa da coltri di sabbia dorata e non si svegliò mai più.\\nXiphos guadagnò la stima della sua gente, ma morì invano proteggendo quegli stessi nobili che lo temevano...\\nLa lama di Tulaytullah trovò la sua fine per mano di un altro principe esiliato,\\nche era stato cacciato proprio dalla danzatrice dal cuore di serpente, la figlia di una djinn.\\n\\nAlla fine, tutti, buoni o cattivi, soccomberanno al proprio destino,\\ne la città di zaffiro si dissolverà, come lacrime sotto il sole rovente."
}