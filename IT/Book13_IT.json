{
    "Book13_IT.txt": "Mentre si allontanava, la piccola volpe continuò a salutarci. A poco a poco, la sua forma si fece sempre più piccola, diventando un puntino bianco in mezzo al mare di denti di leone, fino a sparire del tutto.\\nUna volta che la piccola volpe se ne andò, mamma volpe si voltò verso di me e si avvicinò.\\nPiù si avvicinava, più la sua statura aumentava.\\nQuando me la trovai di fronte, si era ormai trasformata in un'umana.\\nEra una donna alta e snella, con un collo da cigno e la pelle perlacea. Gli occhi brillavano come frammenti di pietre preziose in uno stagno. Nel buio sembravano splendere come raggi di luce sull'acqua, filtrati dai rami più alti degli alberi.\\n\"Che bella... Assomiglia tantissimo alla ragazza di cui mi innamorai tanto tempo fa, sebbene non ricordi più il suo nome. I suoi occhi mi dicono che si tratta di lei.\"\\npensai.\\nAvevo assistito a tanti prodigi e trasformazioni, ma nulla mi lasciò più sbalordito dei suoi occhi: erano come laghi fatti di gemme. Rimanemmo in piedi piedi per qualche istante, in quello sconfinato mare di denti di leone.\\nInfine, non riuscii a trattenermi e le chiesi:\\n\"È questa la magia che volevi insegnarmi? Quella di trasformazione?\"\\n\"Sì. Ti sono grata per tutto l'aiuto che ci hai dato finora.\"\\nSi inchinò di fronte a me, e i suoi lunghi e setosi capelli neri fluirono come ruscelli lungo le sue spalle.\\nPer quanto dire addio alla piccola volpe avesse lasciato un vuoto nel mio cuore, mi esaltai immediatamente al pensiero della magia di trasformazione che stavo per apprendere.\\nUna volta padroneggiata la magia, sarei riuscito a trasformarmi in un uccello? Quanto in alto nel cielo sarei riuscito a volare? Magari avrei potuto trasformarmi anche in un pesce, così da raggiungere finalmente lo Scoglio di Musk.\\n\"Potrei usare la magia anche per cacciare!\" Ero in preda all'euforia. \"Potrò dire addio agli stufati di carote vegetariani...\"\\n\"Allora devo chiederti di rimanere fermo.\"\\nCamminò in cerchio intorno a me, diventando più alta a ogni passo.\\nNo, non solo lei: anche i denti di leone si stavano ingrandendo! All'inizio mi arrivavano alle caviglie, mentre ora erano alti fino alla cintola e si stavano tramutando in alberi altissimi.\\nSolo quando iniziai ad avvertire una strana sensazione notai che la volpe era diventata gigantesca."
}