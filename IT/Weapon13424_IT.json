{
    "Weapon13424_IT.txt": "\\nSecondo le leggende, l'inverno proviene dall'Iperborea, i fiordi e le aurore in quei luoghi hanno zanne ricurve e aguzze come quelle dei lupi,\\nmentre ghiacciai e campi innevati creano o riempiono sempre nuovi anfratti, per dare vita a una terra in perenne cambiamento.\\nFinché, dopo tanto tempo, la terra ghiacciata si stacca dal cordone ombelicale del continente, come dotata di volontà o sogni propri.\\nTutto ciò che rimane è solo la leggenda del giovane Ajax, che aveva scoperto la nazione dell'oro e delle bianche pietre tra le profondità del mare ghiacciato.\\nIn mezzo all'aria gelata, che si leva lentamente dallo spesso strato di ghiaccio, la storia del giovane eroe mostra un barlume di luce e calore.\\nMolte sono le storie che lo riguardano: egli condusse una nave fin nel ventre di una balena, e per sette giorni combatté contro un drago su una distesa congelata.\\nUn tempo, lui e la Snegurochka si innamorarono, ma si persero a causa del perfido trucco dello scambio alla nascita... Che tragica storia.\\n\\nL'ultimo racconto degno di essere ascoltato si svolge così.\\nIl ragazzo, nato per arpionare pesci sotto il ghiaccio, cadde in un regno fino ad allora sconosciuto.\\nQuell'antica capitale era affondata nelle profondità della terra dopo un antico cataclisma, ma malgrado fosse sepolta sottoterra, era ancora luminosa come l'alba.\\nIl re, solenne e silenzioso, sedeva ancora sul suo imponente trono cesellato, con lo scettro tra le mani che gli insetti ancora non avevano divorato.\\nGli alberi argentati del giardino erano come le braccia di una madre o di un amante, che stringevano il saggio e virtuoso sacerdote nel loro abbraccio.\\nForme di vita bellissime ma infide, mostri deviati e violenti, uno dopo l'altro si svegliarono dal loro sonno millenario...\\n\\nUna voce sembrò levarsi da un luogo lontano...\\n\"...Papà! Papà! Ehi, ha abboccato!\"\\n\\n\"...Oh. Scusami.\"\\n\\n\"Allora, come va avanti? Cos'è successo dopo?\"\\n\\n\"Oh, giusto... Alla fine, il ragazzo sconfisse il drago che dormiva profondamente nel regno.\\nIl suo tesoro era composto da un'infinita montagna d'oro; ma il ragazzo era gentile e coraggioso, e sapeva che l'oro era l'origine del caos e delle calamità, quindi ne prese solo una piccola parte, sufficiente per soddisfare i suoi bisogni e per curare i suoi amici malati.\"\\n\\n\"Eh? E finisce così?\"\\n\\n\"Fine.\"\\n\\n\"Sul serio...? Raccontamene un'altra!\"\\n\\n\"Un'altra storia, eh? La prossima volta, magari. Fermiamoci qui, per oggi, o finiremo per spaventare tutti i pesci.\""
}