{
    "Book154_IT.txt": "Jin LXXII aspettò che l'arcobaleno sparisse prima di allontanarsi dal Villaggio Tupi e dirigersi verso le montagne aride.\\nSecondo un'antica leggenda, queste montagne erano nate dai fendenti dell'Imperatore celestiale e, pertanto, erano incredibilmente difficili da scalare.\\nInoltre, secondo dei racconti popolari, erano dette \"aride\" perché avevano assorbito tutte le lacrime della Madre terra e, di conseguenza, erano diventante delle terre amare e salate su cui non cresceva nulla.\\n\\nUn tempo, dalle montagne aride venivano estratti oro e gemme, ma un terremoto aveva fatto crollare tutte le miniere e seppellito i minatori al loro interno.\\nNessuno tentò più di ricostruire le strutture per estrarre i doni della montagna, e le caverne furono invase da bestie empie e da banditi.\\n\\nUna delle entità maligne nascoste nella montagna era la nemesi di Jin LXXII.\\nLe spalle dello spadaccino tremarono e la sua andatura si fece titubante, poiché le ferite inflittegli in battaglia dal capo del Villaggio Tupi lo ostacolavano.\\n\\nSapeva che era osservato da numerosi occhi nascosti tra le aride rocce, ed era circondato dal respiro delle bestie che avevano sentito l'odore del suo sangue.\\nAnni e anni dedicati a spargere sangue avevano affinato al massimo i sensi di Jin LXXII.\\n\\nPercepì facilmente che quelle montagne senza vita non erano altro che un'immensa trappola mortale.\\nBanditi e i criminali aspettavano che entrasse in qualche grotta angusta, che si infilasse in una piccola gola o che passasse vicino a una miniera crollata, per poi accerchiarlo al buio e farlo fuori a coltellate.\\n\\nMa a giudicare da come stavano le cose, forse, per ucciderlo, sarebbero bastate quelle ripide montagne.\\nIl sentiero era stretto e insidioso, e lo spadaccino zoppicava a ogni passo. Talvolta, i suoi piedi scivolavano sulla ghiaia.\\n\\nIntanto, su una rupe avvolta da alberi sinuosi e rinsecchiti, due personaggi strizzarono gli occhi per osservare meglio l'esile viandante.\\n\\n\"È peggiorato molto da quando è partito dai piedi della montagna. Di sicuro cadrà giù nella voragine se gli permettiamo di continuare su questo sentiero pericoloso.\"\\nDisse l'anziana e rinsecchita strega.\\n\\nGuardò al proprio fianco con gli occhi blu come la giada, freddi come un cadavere e acuti come una vipera che si nasconde nelle fessure di una roccia.\\n\\n\"Non credo!\"\\nSi voltò in direzione della tonante voce appartenente a un uomo anziano e corpulento.\\n\"Al Villaggio Tupi ha ucciso 362 uomini e ha persino cucinato uno stufato con la carne del cane da guardia.\"\\n\"Starà anche avendo difficoltà a muoversi a causa delle gravi ferite derivate dallo scontro col capovillaggio, ma non dobbiamo sottovalutarlo.\"\\n\\n\"Umpf...\"\\nL'anziana donna emise un verso contrariato e svanì nella foresta avvizzita.\\n\\n\"...\"\\nL'uomo anziano guardò ancora un po' lo spadaccino zoppo che si prendeva un'altra piccola pausa, poi si accarezzò la grossa pancia e si allontanò con calma.\\nNel farlo, non toccò nessun albero avvizzito né alcun filo d'erba morente.\\n\\nPoi, all'improvviso, il cielo si fece scuro, si riempì di nubi temporalesche e tornò a cadere della pungente e leggera pioggia.\\nSotto la pioggia, Jin LXXII, ferito, si appoggiò sulla spada come fosse una stampella, e avanzò a fatica.\\nMa il freddo gelido che provava e tutto il sangue che aveva perso erano troppo da sopportare, e cadde sulla ghiaia e sulla nuda roccia.\\n\\nMentre veniva avvolto dall'oscurità, intravide l'orlo svolazzante di alcune vesti color blu...\\nAvrebbe giurato di averle già viste prima d'allora."
}