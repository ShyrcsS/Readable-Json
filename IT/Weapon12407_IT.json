{
    "Weapon12407_IT.txt": "\\nNel Porto di Liyue si riversano persone provenienti da tutto il mondo, con grande orgoglio della città.\\nLa marea di gente porta con sé anche tesori esotici.\\nQuesto spadone è finemente realizzato con i migliori materiali. È unico in quanto il filo della lama rivolto verso chi la impugna è stato smussato.\\nSi dice che il bordo smussato fosse usato come elsa, permettendo a chi brandiva l'arma di cambiare tecnica di combattimento alternando continuamente la posizione della mano.\\n\\nSebbene siano in pochi a saperlo, questo spadone era in effetti frutto di un atto d'amore di un fabbro straniero.\\nIl fabbro sapeva di non spiccare per abilità, e desiderava che questa lama non seguisse il suo esempio. Per questo, lavorò minuziosamente all'affilatura e al bilanciamento della sua amata lama.\\nDurante le innumerevoli notti insonni del fabbro, le scintille brillavano copiose.\\nLa spada venne fusa e temperata infinite volte.\\nDurante tutto quel tempo, la sua mente era consumata dall'indicibile ansia per le condizioni della sua amata e dalla speranza di un suo pronto ritorno.\\n\\n\"Alla fine della guerra...\"\\nIl fabbro rifletteva rapidamente ogni volta che si fermava per prendere fiato.\\n\"Questa lama le sarà ancora utile?\"\\n\"Riuscirà almeno a tornare a casa sana e salva?\"\\nQuesti pensieri occupavano brevemente la sua mente per brevi istanti, ma in un baleno li sciacciava e tornava a dedicare tutto sé stesso alla lama.\\nAssecondare ansie irresolubili era uno sforzo inutile: meglio concentrarsi sulla creazione del regalo perfetto per darle il bentornato.\\n\\nInfine, arrivò il giorno in cui, trionfante, la spedizione rientrò dalle porte della città, avendo sconfitto i mostruosi nemici.\\nIl fabbro, tuttavia, non aveva avuto il tempo di incidere il nome dell'amata sulla lama.\\nNon avendo tempo da perdere, afferrò la spada e si precipitò incontro alla sua amata.\\nPurtroppo, quello che lo aspettava non era che un'insopportabile doccia fredda.\\n\\nQuando la guerriera si tolse l'elmo, una chioma lunga e morbida le cadde sulle spalle. Si stava facendo crescere i capelli: non avrebbe più impugnato una lama per il resto dei suoi giorni.\\nNel frattempo, anche lei aveva un regalo per il suo amato: un arco da caccia nuovo di zecca.\\n\"Fine della storia! Ho passato tutti questi anni a realizzare questo spadone per te, e adesso non ne hai nemmeno bisogno!\"\\nIl fabbro era triste e non poteva fare a meno di lamentarsi per l'ingiustizia di tutto ciò. Tuttavia, i suoi sforzi non furono affatto vani: era finalmente riuscito a realizzare una lama di qualità pregiata.\\n"
}