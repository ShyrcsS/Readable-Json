{
    "Book1072_IT.txt": "(Un'antica nota ingiallita. La grafia è piuttosto disordinata.)\\n...\\nQuesto è un diario, un registro dove annotare i miei pensieri.\\nMa perché devo scrivere queste note? Non riesco a ricordarmelo. Ahah, forse è proprio per questo che devo scriverle...\\nPrima d'iniziare, meglio che mi annoti alcune cose per ricordarmene più tardi:\\n\"Ehi, 'Cartografo', 'Finto Tonto', questo è il mio diario, e voi due mocciosi fareste meglio a non leggerlo! Se vi becco a farlo, ve la farò pagare molto cara!\"\\n...\\nOra posso mettermi al lavoro.\\nHo notato che c'è una strana creatura che non fa che girarmi attorno. Il modo in cui si comporta mi fa pensare che mi conosca bene.\\nMa onestamente non ricordo di averla mai incontrata, né dove potrei averlo fatto.\\nSe solo potesse parlare... Così, forse potrei carpirgli qualche informazione.\\nFortunatamente questo vecchio volpone sa come comportarsi, per cui non credo si sia accorto che non mi ricordo di lui. Mi spezzerebbe il cuore rendere triste una creaturina così graziosa. O magari non gli importa proprio...\\nA proposito di quell'esserino, sembra che quei due mocciosi l'abbiano chiamato \"Asha\". Da quel che mi è parso, è come un animaletto dotato di emozioni molto semplici.\\nIn sostanza, l'emozione che prova determina il colore del suo corpo: la rabbia e l'ansia lo rendono rosso, la tristezza lo rende blu, e la felicità giallo.\\nQuesto credo significhi che i colori sono il modo in cui l'Asha esprime le proprie emozioni.\\nOvviamente, la sua gamma di colori è incompleta. Per qualche motivo, non è in grado di produrre il viola, il che è un peccato. La tinta viola di un Asha sarebbe di sicuro molto particolare...\\nMi piacerebbe tanto poterla vedere.\\n...\\nSembra che ci siano differenze anche tra più esemplari di Asha...\\nL'Asha che è con me... è ancora più speciale. È come se avessimo un legame invisibile che ci unisce...\\nRiesco a sentirlo, e so anche di poter comprendere le sue emozioni e i suoi semplici flussi di pensiero. So perché si muove in un certo modo, e a volte... penso quasi di poter vedere un'espressione sul suo volto.\\nGli Asha ce le avranno davvero delle espressioni facciali?\\nA volte... ho l'impressione che percepisca le emozioni. Come se usasse metodi tutti suoi per entrare in contatto con me e per comprendermi...\\nQuando mi dimentico troppe cose, o quando non riesco... nemmeno a parlare normalmente, trova comunque un modo alternativo per comunicare con me.\\nAnche se la mia memoria è frammentata, ricordo ancora una cosa... \"Il colore è l'arte della collisione e del contrasto: una lingua fatta di emozioni grezze, un'estensione e una trasmissione della memoria\".\\nNon so chi l'abbia detto. Forse è perché sono amico dell'Asha, e per questo mi capisce e può... formare... quei colori?\\nMa perché... non può creare il viola? Sarà troppo complicato? È come una contraddizione, un sogno, un tuffo... È il cielo al calare della notte, quando le stelle devono ancora svegliarsi.\\nForse è l'unica cosa a cui può aggrapparsi un povero vecchio che sta per dimenticare tutto...\\n...\\nPerché il mio cervello continua a suggerirmi che l'anima dell'Asha e la mia sono collegate...?\\nAh, giusto, in effetti mi hanno detto che ero un famoso sacerdote, da giovane, qualcosa del genere... Sarà così...?\\nI ricordi del mio sacerdozio sono offuscati da una fitta coltre di nebbia... Non so più nemmeno se sono ancora me stesso.\\n\"Questo è un tentativo di utilizzo della taumaturgia arcaica, un esperimento per verificare se le forme di vita basate sul Flogisto siano in grado di trasmettere i ricordi.\"\\nNei miei ricordi, sento la mia voce che pronuncia queste parole... dirette a me stesso...\\nMa cosa significa tutto ciò?\\n\\n\\n(Seguono alcune righe a caratteri piccoli...)\\n\"Finto Tonto\", avrò dimenticato tante cose, ma so benissimo che non ascolti una parola di quello che dico. Sono certo che hai letto di nascosto questo diario.\\nCi sono troppe cose che non riesco a capire e troppo poco tempo per rifletterci... Ma tu e \"Cartografo\"... credo che possiate riuscire a trovare una risposta...\\n\"Cartografo\" è un po' goffo, alle volte, ma è di buon cuore. Sono certo che un giorno troverà i suoi colori, per questo non mi dà pensiero. Voglio che si prenda cura dell'Asha.\\nMa tu, \"Finto Tonto\", sei intelligente. Forse anche troppo. Hai troppe domande a cui desideri trovare una risposta, troppe contraddizioni da risolvere, e un viaggio troppo lungo da percorrere.\\nPurtroppo, nelle mie condizioni, non sono in grado di fornirti quelle risposte.\\nPosso solo ripeterti le parole che ancora ricordo: \"Il colore è l'arte della collisione e del contrasto: una lingua fatta di emozioni grezze, un'estensione e una trasmissione della memoria\".\\nI colori di una persona sono sempre determinati dal sentiero che ha percorso. Spero che il tuo cammino non abbia troppe deviazioni e che tu riesca presto a trovare i tuoi \"colori\"...\\n"
}