{
    "Weapon14431_2_TR.txt": "\\nKabile sancaklarının henüz tozla kaplanmadığı, anlaşmanın mürekkebinin henüz solmadığı bir dönemdi.\\nKül Şehir'in yeni Kralı en yüksek mertebeye henüz ulaşmamış, sonradan ona yeminini bozduracak planlar henüz vuku bulmamıştı.\\nBir zamanlar birbirinin gölgesi gibi olan kahraman ikizlerin arası bozulmuştu ve en nihayetinde kendi yollarına gitmeyi seçtiler.\\n\\nAynı soydan gelseler bile, Kadim Ateşle Gömülen ile aynı yolda yürümüş olsalar bile\\nintikam ateşiyle yanıp tutuşan, kana susamış savaşçının gözünde o ejderha, ateş işleyen zanaatkardan çok farklıydı.\\nHiçbir zaman kahramanlara getirilen yasağı açıkça çiğnememiş olsa da o ejderhaya duyduğu düşmanlık herkes tarafından bilinirdi.\\nİşte tam da bu yüzden Kül Şehir'in Efendisi gönülsüz de olsa kaçan zalim ejderhanın peşine düşülmesini emretti.\\nO zamanlarda hâlâ Birliğe hizmet eden kahramanların içinde yalnızca Ahpub bu çağrıya cevap verdi.\\nŞef olarak Bereket Kolektifinden sayısız savaşçıyı dağlardaki madenlere götürdü.\\nNanatzcayan hükümdarına \"dağlarda saklanan o vahşi yaratıkları\" teslim etmesini, aksi takdirde kılıçlarının tadına bakacaklarını söyledi.\\nGünler süren çatışmanın ardından hırslı kahraman sonunda bu konuyu konuşmak üzere kız kardeşini toplantı yerine çağırdı.\\nNiyeti sebeplerini dürüstçe ortaya koyarak diğer tarafa o gün verdikleri yemini hatırlatmaktı. Ancak...\\n\\n\"Bu son derece ahmakça... Hatta ahmaklığın da ötesi! O ocak ateşleri yüzünden gözüne perde mi indi? Aramızdaki kadim kan davasını unuttun mu?\\nYeni Kralın kesin emri var. Siz o zalim yaratıkları korumaya devam mı edeceksiniz? Birliğimize ve yeminimize ihanet mi edeceksiniz?\\n\\nAsıl Kül Şehir'i yöneten o hainlerle birlikte siz bu yemini bozdunuz ahmak kardeşim... Kahramanlara getirilen yasağı unuttun mu yoksa?\\nHiçbir zararı olmayan o barış yanlısı ejderhalara zarar vermeye kararlıysanız... Nanatzcayan sizleri Birliğimize ihanet eden düşmanlar olarak görecektir.\\nAh kardeşim, benim ahmak kardeşim... Peşine düştüğün şey artık intikam değil, körü körüne bir kana susamışlık.\"\\n\\nGitgide alevlenen tartışma ve alaycı ay ışığı, erkek kardeşin kalan aklını da başından aldı ve öfkeyle yanıp tutuşmaya başladı.\\nDevasa ejderhaya karşı savaş açan kahraman, belinden kılıcını çekti ve ikizinin boğazına dayadı.\\nNiyeti yalnızca yükselen sesleri bastırmak ve dağlardaki madenlerin sakin Şefinin, yeni Kralın emirlerine uymasını sağlamaktı.\\nOrtalığın kana bulanmasıyla tüm sesler kesildi. Geriye yalnızca çaresizce edilen feryatlar kaldı.\\n\"Gücün\" ve \"lütfun\" rehberliğinde çıkılan bu yolun sonu geldi ve kahraman, bu dünyada kendisine en yakın olan o kişiyi kollarına alarak alevlere doğru yürüdü.\\n\\nNihayetinde kabileler arasındaki savaşın işaret ateşleri, iki Şefin de ortadan kaybolmasıyla daha yanamadan sönmüş oldu.\\nEjderhaları affetmiş gibi davranan Kral, elçilerini kanyonlara ve Bereket Kolektifine göndererek geçici bir süre için yetkilerini Birliğe devretmelerini istedi.\\nTa ki iki kabile de yeni Şeflerini seçene ve şereflerini simgeleyen sancakları onlara geri dönene dek.\\nBir yandan da ejderhaları koruyanların isimlerini gizlice kenara not ediyor, hainlerin kellelerini almak için fırsat kolluyorlardı.\\nAncak sonradan kabile tetikçisi ilan edilen Sakkuk, o dönem kaderin kendisine çizdiği yolun gayet farkındaydı...\\n\\nKomplolarına devam eden hain, kontrolü ele geçirirken karşısına çıkan engellerin bu kadar kolay ortadan kaldırılabileceğini kestirememişti.\\nSevinç naraları atarken, Çiçek Tüyü Klanının genç varisi ona gizli bir ferman daha yolladı..."
}