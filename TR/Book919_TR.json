{
    "Book919_TR.txt": "\"Koş, koş.\"\\nPerroux siyah bir pelerin içinde süratle esen bir rüzgar gibiydi.\\n\"Koş, koş.\"\\nDöner merdivenlerden yukarı çıkarak Kedi Ofisinin çıkışına doğru koştu.\\nŞu sihirli çizmeler de nereye kayboldu? Perroux neler olduğunu anlamadı, tek bildiği bir kedi kadar hızlı koşabildiği ve dünyayı bir kedinin gözünden gördüğüydü.\\nGizemli kedi maskesi nereye kaybolmuştu? Perroux yavaş yavaş anlamaya başladı.\\nÇizmeler ve maske onun bir parçası olmuştu, daha doğrusu o bir kediye dönüşmüştü! Üstelik arabacının beyaz eldivenlerini giydiği için siyah beyaz bir kedi olmuştu!\\n\"Koş, koş...\"\\nKim diyordu bunu?\\nPerroux başını eğdi ve papyonlu tekir ile beyaz sateni yerde sürüklenen uzun tüylü kedinin birbiri ardına koştuklarını gördü.\\n\"Koş, koş... Mösyö Perroux, lütfen bizi arabayla limana götürün!\"\\n\\nArkalarında ise kediler bir aşağı bir yukarı zıplıyor, dekorasyon kurdelelerini koparıyorlardı. Ziyafet masasındaki şarap ve salata devrilmişti ve Efendi, bu karmaşanın ortasında kalakalmıştı.\\n\"Uzun tüylüm, geri dön.\"\\nEfendinin haykırışlarına aldıran olmadı.\\nOlaylar bu raddeye gelmişken Perroux'nun tek yapabildiği tekiri ve uzun tüylüyü sağ salim limana götürmek oldu, bunun dışında bir şeyle ilgilenemedi. Ayrıca kedilerin patileri küçük olduğu için aynı anda yalnızca tek işle uğraşabiliyorlardı.\\nYağmur yağmaya başladı ve şimşek çaktı.\\nGecenin zifiri karanlığında, gök gürüldemeden önce kısa bir aydınlanma oldu. Yalnızca nöbetçisi olmayan o küçük kapı açıktı.\\nMuhtemelen yağmurdan kaçmışlardı.\\nGeminin yanaştığı gölün yüzeyinde sayısız girdap oluşmuştu. Dikkatli bakılmayınca bunun kolaylıkla bir köprünün gölgesi olduğu düşünülebilirdi. Fakat artık bir kedinin olağanüstü görüş gücüne sahip olan Perroux için her şey çok netti.\\nDövmeliden aldığı düğün hediyelerini tutan tekir, uzun tüylüyü kavrayıp arabadan atladı ve kaşla göz arasında tekneye biniverdiler.\\n\"Hepsi sizin sayenizde! Mösyö Perroux...\" Tekir, kendisinden pek beklenmeyen bir şekilde başıyla selam vererek içten saygısını gösterdi.\\n\"Efendiye yakalanmadan gidin artık!\"\\nGidin, gidin hadi o kedi tapınağına.\\nGidin, mutlu bir hayat yaşayın.\\nGizlice böyle büyük bir iş başaran Perroux duygulandı ve gözyaşlarına hakim olamadı.\\nGerçi kedi olarak nasıl yaşayacağını hâlâ bilmiyordu."
}