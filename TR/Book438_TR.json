{
    "Book438_TR.txt": "Uzun zaman oldu. Evimdeki kırmızı çiçekler açtı, soldu, sonra yeniden açtı. Aaru'nun ilk biçimi tamamlanmak üzere.\\nEfendi Al-Ahmar'ın da kehanetinde bulunduğu gibi, Aaru'nun çölü bütünüyle kuşatabilecek hale gelmesi çok uzun sürmeyecektir.\\nBu şekilde, Efendi Al-Ahmar'ın sarsılmaz hedefi nihayet gerçekleşecek.\\n\\nO gün geldiğinde, annemin yüzündeki gülümsemeyi tekrar görebileceğim.\\nAnnem Efendi Al-Ahmar'a karşı her zaman ön yargılıydı ve Gurabad'daki felaketin sebebinin de o olduğunu düşünüyordu. Ancak durum böyle değildi.\\nAnnem, bir kaçak ile bir hizmetçinin birleşmesinden doğan beni, Aaru'nun mimarı olarak terfi ettirenin Efendi Al-Ahmar olduğunu unutmuş gibiydi\\nBu, benim gibi bir geçmişe sahip olan biri için olağanüstü bir onurdu.\\n\\nHiçbir kral, halkını Efendi Al-Ahmar'dan daha fazla sevmez.\\nBabamı bu hayattan koparan felaketten dolayı çok üzgün olduğu için, böyle bir şeyin tekrar olmasını önlemek adına Aaru'yu inşa etmeye karar verdi.\\nBuna kesinlikle inanıyorum.\\n\\nFanilerin dünyası, yer altı dünyası ile Aaru arasındaki bir nehir gibidir. Faniler oraya geçmemeli, imrenmemeli veya orayı soruşturmamalıdır; yoksa sonsuza dek yer altı dünyasında kalırlar.\\nAaru'ya yükselmek isteyenlerin, akbaba gibi bir vücuda sahip olması ve yer altı dünyasının üzerinde uçması gerekir. Al-Ahmar'ın rızasını almak için üç ayrı organı gagalaması ve şahin şekline girerek nehir boyunca uçması gerekir.\\nŞahin şekline girip nehir boyunca uçtuktan sonra tüyleriyle güneşin kavurucu közlerini üç yerinden yakması gerekir. Ancak bu şekilde Al-Ahmar'ın merhametini elde edebilir ve Aaru'ya yükselebilir.\\n\\nBilgelik Khaj-Nisut'ta yaşasın, çölün tüm insanları Aaru'ya yükselsin ve Gurabad eski ihtişamına geri dönsün.\\nTüm bunlar sonsuza dek sürecek bir miras olsun.\\n\\nBir dakika. Az önce büyük bir patlama duydum. Gidip bir kontrol etsem iyi olur...\\n\\n(Rastgele karalanmış el yazısı burada aniden sona eriyor.)"
}