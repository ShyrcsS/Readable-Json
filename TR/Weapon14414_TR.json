{
    "Weapon14414_TR.txt": "\\n\"İnsanlar bir anda gelir ve gider, tıpkı gece gelip sabah giden rüyalar gibi.\"\\n\\nBu basit ve sıradan hayatı...\\nEvet, bu hayatı hakkını vererek yaşadığımı düşünüyorum.\\n\\nBir zamanlar ben Hakushin Kitsune idim.\\nAtik ve cana yakın yoldaşlarımla birlikte\\nNarukami'nin dağlarında, ovalarında koştururdum.\\n\\nUmarım her şey bittiğinde,\\nOnlar bir kez daha mutlu bir şekilde koşabilir...\\n\\nZamanında Oni soyundan gelen yüzü ay kadar güzel bir görevliyle tanışmıştım.\\nBirlikte gösteriler yapar, tahtın huzurunda kutsal şarkılar çalardık...\\nYaptığı kılıç dansına olan hayranlığımı gizleyemezdim.\\nUmarım güzelliği, cesareti ve duruşu\\ninsanlar tarafından yüzlerce, binlerce yıl methedilir.\\n\\nEşsiz güzelliği karşısında\\nyüzümü bir maske arkasına saklamak istiyorum...\\n\\nBir keresinde Yougou Tengu şefiyle bir yarış yaptım.\\nRuh dağlarının etrafından dolanan ve içinden geçen yollarda koştuk.\\nBu büyük güç ve hız yarışında\\n\\nHakushin Klanından gelen ben, yarışın sonunda galip geldim.\\nŞimdi düşünüyorum da kazanmama izin vermiş olmalı.\\nBunun düşüncesi bile galibiyetin getirdiği tatmin duygusunu elimden almaya yetiyor...\\n\\nBir keresinde beni sürekli zorlayan bir bake-danukiyi oyuna getirdim.\\nOnun Şogun'a tamamen teslim olmasını sağladım.\\nSonra hiç utanmadan Şogun'u da oyuna getirdim.\\nOnun büyük bake-danukiyi emri altına almasını sağladım.\\n\\nO gece ay ışığı, dalların ve yaprakların arasından süzülerek imparatorluk bahçesine ulaştı...\\nAvluyu adeta gökten dökülen incilerle yıkadı.\\nBu sahne benim pek de hassas olmayan kalbime hâlâ ışık saçıyor...\\n\\nUmarım ayrılmadan önce ona söylemeye cüret ettiğim yol gösterici sözleri hatırlar:\\n\"Gözünün kör olmasına izin verme. Tereddüt etme. İnandığın yolda yürümeye devam et.\"\\nUmarım sözlerim, onun karşılaşacağı yalanların ve kötülüklerin en azından bir kısmına engel olur.\\nAyrıca umarım o yaramaz ama masum tanuki söylediğim son yalandan dolayı benden nefret etmez...\\n\\nŞimdiyse bu kapkaranlık yerde,\\nbu hatıralara sıkı sıkı tutunacağım.\\nAyın bulutların arasından süzülen ışığı gibi\\nonlar da küçük, hassas kalbimi aydınlatacak.\\n\\nBu hayatta bir kez insan suretine büründüm...\\nVe bu kısa ömürlü ama harika küçük yaratıkların arasında dolaştım.\\nFarklı hayatlardan gelen birçok insan dostum oldu.\\nKendi memleketinin tapınağı için Narukami'ye eğitim almaya gelen bir tapınak görevlisi...\\nYaz festivali sırasında kutsal tahtırevan ve ona eşlik eden insan seli yüzünden ebeveynlerinden ayrı düşen bir çocuk...\\nAdeptus büyüsünü öğrenmek için son olarak Liyue'ye gitmiş yumuşak başlı, genç bir adam...\\nŞehrinin refahı için gecesini gündüzüne katarak çalışan bir Kanjou...\\nSon derece keskin kılıçlar yapma konusunda takıntılı bir zanaatkar...\\nİnsan eliyle yapılmış meteorları gökyüzünde patlatmak için dahice teknikler kullanan bir klan...\\nOnların hepsi, dost olacağımı hayal bile edemeyeceğim insanlardı.\\n\\nUmarım hiçbir karanlık, onları koruyan bariyeri aşındırmaz...\\n\\nHer şey, o insanların hepsi burnumda tütüyor.\\n\\n\"Gün geçtikçe dişlerini etime daha sıkı geçiren karanlık güç...\"\\n\"Artık tüm gücümü kaybettiğime göre...\"\\n\"Hakushin kanım senindir, istediğin gibi kullan.\"\\n\"Her ne kadar aciz bir durumda olsam da\"\\n\"dileğimi duyman için hâlâ dua ediyorum.\"\\n\\n\"Eğer kıymet verdiğim her şeyi görebiliyorsan\"\\n\"senden onları bağışlamanı diliyorum.\"\\n\"Sadece tek bir dilek dilememe izin verirsen\"\\n\"lütfen her daim canlı olan anılarımı\"\\n\"çok sevdiğim bu diyara geri gönder.\"\\n\"Böylece sen orayı yakıp yıktıktan sonra bile\"\\n\"güzel şeylerin varlığını sürdüreceğine olan inancımı kaybetmemiş olurum...\""
}