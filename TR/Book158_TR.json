{
    "Book158_TR.txt": "Tilkiler akıllı hayvanlardır. Hem akıllı hem de kurnaz.\\nUfak tilki, anlattıklarımı çabucak kapıyordu ve bazen öyle sorular soruyordu ki nutkum tutuluyordu.\\nÇünkü insanların dili oldukça karmaşıktır ve hayvanlarınki gibi masum değildir.\\nKonuştuğumuz dil, bazen kedinin patilerine takılan yumağa benzer. Sürekli bir yerlere takılıp durur. Aynı şekilde öğrencinin diline de dolanır ve hatta bazen öğretmeni bile şaşırtır.\\nOysa tilkiler akıllıdır ve insanların nesillerdir süregelen karmaşık konuşmasını çabucak öğrenebilir. Yarım yamalak da olsa karahindibaların uçuşmasını ya da gölün yüzeyine vuran ay ışığını tasvir edebilirler.\\nUfak tilki, ne zaman yeni bir kelime öğrense ya da aşina olduğu dünyayı keşfedip rüzgarı, karahindibaları ve hayatı anlamlandırmak için yeni kelimeler kullanmaya çalışsa, annesi onun yanında olur ve gülerek bizi izlerdi.\\nUfak tilki dili çabucak öğrendi ama bu durumdan çok keyif aldığımı söyleyemem.\\nÖğretecek hiçbir şeyim kalmadığı zaman, acaba yine de bu karahindiba tarlasında kalmama izin verecek miydi?\\nO zaman geldiğinde, ay ışığı altındaki güzel gözlerine bakabilecek miydim?\\nHâlâ güle oynaya gezerek ve hem kuzey hem de güneyden esen rüzgarların taşıdığı acı kokuyu soluyarak, beni karahindiba tarlasının derinliklerine götürmek isteyecek miydi?\\nBunları düşündükçe suratım asıldı ve hatıralara dalıp gittim.\\nEvet, aynen öyle. Tam olarak hatırlayamadığım bir gece, aşık olduğum kızdan ayrılmak üzereyken gökyüzünde aynı ay vardı.\\n\"Her şey için teşekkür ederim.\"\\nNe olduğunu anlayamadan tilki karşıma geldi. Kafasını eğdi ve parlayan ay ışığı altında adeta su gibi süzülen saçları omuzlarından aşağı döküldü.\\n\"Yavrum, insanların dilini öğrendiğinde artık yeni arkadaşlar edinebilir.\"\\n\"Yaptıkların için ne kadar teşekkür etsem az. Hem insanların dilini öğrenmeye başladığından beri keyfi de yerine geldi.\"\\nGözlerime baktı, derin bakışlı ve akılalmaz gözleri mücevherler gibi parlıyordu.\\n\"Sahi, bize insanların dilini öğrettikten sonra nereye gideceksin?\"\\nIşıldayan gözlerinde kaybolduğum için cevap vermeyi unutmuştum.\\nBu da mı tilki büyüsüydü acaba?\\nAlık alık ona baktığımı görünce tilki gülüp iç geçirdi.\\nSonra aya doğru dönüp yürümeye başladı ve beni, ay ışığıyla aydınlanan karahindiba tarlasının ortasına götürdü.\\nBunu gören yavru tilki, kuyruğunu bir o yana bir bu yana sallayarak karahindiba tarlasının içine girdi."
}