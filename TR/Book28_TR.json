{
    "Book28_TR.txt": "-Ejderha-\\nJacob Musk'ın yazdığı, daha çok \"Gelenek ve Kültürün Tarihi\" olarak bilinen \"Rüzgar Krallığının Kültürel Geleneklerine Dair Bir Araştırma\" kitabından bir alıntı.\\n\\n...\\n\"Kurt\" olarak bilinen Poyraz Şövalyesi, \"Aslan\" olarak bilinen Aslandiş Şövalyesi (\"Karahindiba Şövalyesi\" olarak da bilinir), Favonius Şövalyelerinin \"Şahin\"i ve \"Rüzgar Ejderhası\" Dvalin, uzun zamandır Mondstadt'ı koruyan Dört Rüzgar olarak kabul edilir.\\nAslandiş Şövalyesi Mondstadt'ı kurtardıktan sonra Favonius Şövalyeleri kuruldu ve Poyraz Şövalyesi onlara katıldı. Dört Rüzgara tapmak, Mondstadt'ta giderek bir gelenek haline geldi. Lakin kadim Rüzgar Ejderhası Dvalin hepsinden eskiydi.\\n\\nYaklaşık yüz yıl önce bu diyar kargaşa içindeydi. Yayılan karanlık, dokunduğu her şeyi kirletti. Etrafta dolanan barbarlar ve şeytani yaratıklar, insanları şehir surlarının arasında yaşamak zorunda bıraktı.\\nMondstadt için zor zamanlardı. Aslandiş Şövalyesi'nin uygun bir varisi yoktu, Favonius Şövalyeleri ise zor savaşlarda pek çok cesur askerini kaybetmişti. O zor zamanlarda, bir de akılalmaz güce sahip yozlaşmış ejderha Durin Mondstadt'a saldırmaya başladı.\\nMondstadt halkının duaları, Rüzgar Hükümdarı'nı uyandırdı ve onun iradesiyle Rüzgar Ejderhası Dvalin Mondstadt'a geldi. Mondstadt'ın son koruyucusu Dvalin, bütün gücüyle Durin'e karşı savaştı.\\nKazanan belliydi. Durin'in cesedi hâlâ Mondstadt'ın güneyindeki karlı zirvelerde dursa da, savaşın nasıl sona erdiğinin hikayesi zamanla yok oldu. Söylentilere göre Dvalin, Durin'in boğazını koparmış ve ikisi birlikte gökten düşmüş. Durin'in cesedi kara batarken, Dvalin ise Rüzgar Hükümdarı tarafından çağrılarak uykuya dalmış.\\n...\\nİnsanlar, Mondstadt ne zaman yeni bir tehditle karşılaşsa Dvalin'in uyanacağına inanırdı.\\nFakat bu barış dolu zamanlarda Dört Rüzgara olan inanç yavaş yavaş azaldı ve tapınakları tamamen terk edildi.\\n\\n(Bilinmeyen bir kaynaktan alıntı: Şövalyeler birçok kez savaştıkları Fırtına Dehşeti adındaki yabancı canavarın aslında Dört Rüzgardan Dvalin olduğunu öğrenince, aralarında oluşan ve onları savaşmaya iten düşmanlığı ortadan kaldırmak imkansızdı. Dvalin yüz yıllık uykusundan uyanıp eskiden canı pahasına koruduğu Mondstadt halkının ona sırt çevirdiğini gördüğünde, kendisini ne kadar ihanete uğramış hissetmiştir kim bilir...)"
}