{
    "Book1019_TR.txt": "Sundjatta kendi isteğiyle bir maceraya atılarak adını kirletmişti.\\nUzaklardaki lav gölüne ulaştı ve kavurucu dalgaların vücudunu yakmasına izin verdi.\\nBu kavurucu göl günümüzde soğumuş haldedir, yıkım getiren ejderhalar da artık yoktur tabii.\\nFakat o günlerde bu göl, uğursuz ejderha Lukwata'nın hüküm sürdüğü meskeniydi.\\nKadim ejderha ırkından geriye kalanlardan biriydi,\\nKötü kalpliydi, ejderhaların kadim tiranlığını canlandırmaktı niyeti.\\nGöğü ve yeri sarsan kadim savaşta kabilesi yok olmuştu,\\nFakat o, karanlık ve kayalık bir mağaraya saklanarak kıyımdan kurtulmuştu.\\n\\nKendisine refakat eden hizmetkarları olmayan Lukwata kuvvetten düşmüştü,\\nKükürtten dolayı gözleri kör kalmış, aklı körelip deliliğe sürüklenmişti.\\nİlahi elçilerle savaştığı sahte bir rüyanın içine hapsolmuş halde hayata tutunuyordu.\\nNatlan'da insanların çağının başladığından haberi yoktu.\\nBundandır ki minik bir köle, sığınağına gelip ona meydan okuduğunda,\\nKadim ejderha öfkeyle uyandı, öksürüp öğürmeye başladı ve durmaksızın lanetler savurdu.\\nAğzından alevler ve kükürt saçarak şöyle dedi:\\n\"Seni küstah sefil! Hükümdarının uykusunu bölmeye nasıl cüret edersin?\"\\n\\nSundjatta, efsanelerde anlatılan uğursuz ejderhanın bunadığını ve delirdiğini gördü,\\nIrkını unutup kendine Hükümdar unvanını verdiğini fark etti.\\nBir kahkaha patlatıp dev çekicini kaldırdı ve zayıf düşmüş ejderhayla alay etti:\\n\"Ben isimsiz bir madenciyim yalnızca, aşağılık bir hizmetçi değil.\"\\n\"Sen de kral mral değilsin, ezik bir kertenkeleden ibaretsin!\"\\nBu sözleri duyan Lukwata'nın boğazı öfkeyle doldu ve öğürmeye devam etti.\\nPis ve kavurucu lavlar püskürterek kapkaranlık dumanlar üfledi.\\nLakin Sundjatta bunlara hiç aldırış etmeden ağır çekicini ihtiyar ejderhaya savurdu.\\n\\nLukwata yaşlı ve zayıftı fakat öfkelendiğinde korkunç ve tehditkardı yine de.\\nLavların dayanılmaz sıcaklığı Sundjatta'nın saçını ve kaşlarını kül etti,\\nEjderhanın vahşi zehri Sundjatta'nın etine ve iç organlarına sızdı, derin ve dayanılmaz bir acısı vardı.\\nSararmış dev dişleri ağır yaralar açtı, keskin pençeleri ise eski yaralarını deşti.\\nFakat Sundjatta tüm bu acılara rağmen çekicini sallamaya devam etti.\\nNihayet ejderhanın sivri kafası yarılıp açıldı ve çekicin rüzgarı siyah dumanı bertaraf etti.\\nYaşlı ejderhanın ruhu rüzgara karıştıktan ve lav gölü soğuduktan sonra,\\nSundjatta yere uzandı ve düşündü, işte şimdi bir kahramanın adını hak ediyordu!"
}