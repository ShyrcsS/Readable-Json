{
    "Weapon12431_2_TR.txt": "\\nYeminlerin çoktan unutulup gittiği o yıllarda, Kül Şehir'in yıkık harabelerinde gökyüzünü bir kez daha kabilelerin sancakları kapladı.\\nYavaş yavaş bir hezeyan içine çekilen insan kraldan geriye yalnızca gevelediği çılgın saplantıları kaldı, gözlerinden ise sadece korku okunuyordu.\\nBir zamanlar ejderhaların ve insanların bir arada yaşayabileceğine dair yüreğinde taşıdığı o inancı yitirmiş olsa da\\nihtiyar kahraman, hayatta kalan tek eski dostuna karşı çıkmaktan kendini alıkoyamadı.\\n\\nSonunda yeşilliklerle dolu o yollardaki tüm renklerin solup gideceğini düşündü.\\nBöylece içindeki tutku, ne kadar pişman olursa olsun, ne kadar geri almaya çalışırsa çalışsın, bir ateş misali sönüp gitti.\\nAteşin kendi kendine körüklenemeyeceği gibi, bu yolun da yalnızca kendisine ait olamayacağını düşündü.\\nTüm ümidini yitirmiş olan yaşlı adam, böylece Büyük Birlik için ordu donatım subaylığı görevine razı oldu.\\nEski dostunun verdiği emirlere bir daha karışmamaya ant içti ve sessiz sedasız Kutsal Aleve döneceği günü beklemeye başladı...\\n\\nGünlerden bir gün, ejderhaları kılıcın gölgesinden kurtaran kızıl gözlü bir genç, gecenin bir yarısı ordu donatım subayının evini ziyaret etti.\\nÇok tanıdık ama bir o kadar yabancı gelen bir hevesle, bozulan yeminin zincirlerini tamamen kırması için yaşlı kahramana yalvardı.\\n\\nSon derece ciddi ve ketum bir yapıya sahip yaşlı adam ise doğrudan cevap vermedi, yalnızca tozlu raflara kaldırdığı kılıcına uzun uzun baktı.\\nUzun zamandır kederle bakan o gözleri bir kez daha ateş gibi parladı."
}