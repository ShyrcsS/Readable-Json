{
    "Book335_TR.txt": "... Bugünden itibaren geçerli olmak üzere, Ejdervarisleriyle alakalı bütün deneyler bizzat Watatsumi Omikami tarafından yönetilecektir. Watatsumi takviminin başladığı yıldan öncesine ait tüm belgeler yok edilmiştir. Dosyaların seri numaralarında bundan sonra antik Watatsumi dilinde olan Alfa, Beta, Gama, Delta ve Epsilon kategorileri kullanılmayacaktır. Bunların yerine bundan sonra Toprak, Su, Ateş, Rüzgar, Eter ve Boşluk kullanılacaktır.\\nTüm alıntılar tırnak işaretleri (\"\") içinde yazılacaktır. Yazım sırası şu şekilde olmalıdır: Belge başlığı, Seri Numarası, Konu, Yazar. Yazar kısmı çıkarılabilir veya araştırma laboratuvarındaki dahili başlık kullanılabilir. Araştırmacının antik Byakuyakoku/Enkanomiya isminin veya modern Watatsumi/Narukami/Inazuma isminin kullanılması yasaktır.\\nBu deneylere ait kayıtlar günlüklerde, aşk mektuplarında ya da fantastik romanlarda kullanılamaz.\\n\\n...\\nEjdervarislerinin (bundan sonra Su Ejderi veya yalnızca Ejder olarak anılacaktır) evrimi, herkesin anlayabileceği kadar basittir. (\"Su, 101, Ejdervarisi Evrimi: I\")\\nIsıya dayanıklı genç bir Su Ejderinin yaşadığı ortamın sıcaklığını düşürmeyi denedik. Bunun sonucunda, onun olgunlaştıkça daha da zayıfladığını gözlemledik. Bunun, bu Su Ejderinin bedeninde böylesine bir ortama direnç gösterebilecek \"tohumun\" eksikliğinden kaynaklandığını düşünüyoruz. Bununla birlikte, sonraki nesilleri daha sık uyumaya meyilli olacak, vücutlarındaki yağ oranı daha yüksek olacak ve Buz elementi kullanabilecekler. (Lütfen ana metinden sonraki deney verilerine başvurun. Örnek 3'ten elde edilen anormal veriler, asistanımın açlık direnci kontrol grubundaki deneğe acıyıp onu gizlice beslemesinden kaynaklanıyor.)\\nDaha sonra bu Su Ejderinin soyundan gelen bireyleri aşırı sıcak bir ortama yerleştirdiğimizde, onlar da ataları gibi tekrar ısı direnci özelliğini seçti. Bununla birlikte, hiçbirinin henüz Ateş elementi özelliği geliştirdiğine dair bir bulguya rastlanmadı.\\nBir sonuca varmak için henüz elimizde yeterli veri yok ancak Su Ejderlerinde erişkinliğe ulaşmadan önce \"tohumlarını\" istedikleri gibi uyandırma kabiliyeti bulunduğunu tahmin ediyoruz. Ayrıca anne Su Ejderleri daha önce bulunmadıkları zorlu çevre koşullarıyla karşılaştıklarında, yeni \"tohumlar\" üreterek yavrularına geçmesini de sağlayabilmektedir.\\nŞunu söyleyebiliriz ki Su Ejderleri, biz Enkanomiya halkıyla karşılaşmadan önce bile bedenlerinde hatırı sayılır bir cephane oluşturmuş.\\n...\\n\\nZeka testlerinin sonuçları gerçekten inanılmaz. (\"Boşluk, 207, Su Ejderi Zeka Araştırması.\") Ödül ve ceza içeren bir eleme süreciyle (daha önceki araştırma, elemenin gereksiz olduğunu göstermişti; nihayetinde Su Ejderleri oldukça iyi şekilde uyum sağlayan bir tür) dördüncü nesil Su Ejderlerinin dil becerileri, 12 yaşında eğitim görmüş bir insanınkine yakındı. Su Ejderlerinin önceden de iletişim kurmak için kendilerine ait yöntemleri olduğunu ve burada gözlemlediğimiz şeyin, aslında öğrenme kabiliyetleri olduğunu söylemek belki de daha doğru olur.\\nBiz bu deneylerin durdurulması gerektiğini düşünüyoruz. Yoksa, ejder-insanlar hakkındaki son fantastik hikayenin yazarını hor gördüğümüz için geri kafalı olduğumuzu kabul etmemiz gerekecek.\\nKehanete göre Suyun Ejderha Hükümdarı insan formunda doğacak. Bunun Enkanomiya'da gerçekleşmesine izin veremeyiz.\\n...\\nÖnceki tüm aşılama girişimleri başarısız oldu. (\"Boşluk, 907, Watatsumi Omikami'nin Özel Emirleri: I.\") Bedenleri Watatsumi Omikami'nin kanını reddettiği için Su Ejderleri pek çok olumsuz etkiyle karşılaşıyor. Belki de henüz yeterince güçlü değillerdir ama emin olamıyoruz. Ortaya koyduğumuz Su Ejderi evrimsel yol haritasına göre, üretebileceğimiz en güçlü Su Ejderini halihazırda üretmiş olmalıyız.\\n...\\n\\nBu aşılama başarılı kabul edilebilir. (\"Boşluk, 907, Watatsumi Omikami'nin Özel Emirleri: III.\") Kanı reddetmeleri, Su Ejderlerinin Işık Diyarına ait varlıklar (elementlerden oluşan yaratıklar olarak da bilinir) olmasından kaynaklanıyor. Bu sebeple, Omikami'nin ve onun mercan müritlerinin de bir parçası olduğu İnsan Diyarıyla ters düşüyorlar.\\n\\nTüm deney kayıtları kapatıldı. Burada yürütülen hiçbir deney, bir Ejdervarisinin ölümüne sebebiyet vermemiştir. Hepsi doğal sebeplerden ölmüştür.\\nMerhametli ve cömert Watatsumi Omikami'ye şükürler olsun."
}