{
    "Weapon11408_TR.txt": "\\n\"Kara kaya\" olarak bilinen nadir bir taştan yapılan uzun kılıç. Keskin tarafı, altını ve yeşimi kolaylıkla kesebilir.\\nAçık ve mehtaplı bir gecede, kılıcın ortasında bir karış uzunluğunda koyu kızıl bir çizgi görünür hale gelir.\\nGecenin zifiri karanlığında dünyayı ezip geçme arzusunu duyururcasına, kılıcın kan kırmızı renkteki ışıltısı karanlıkta hafifçe titreşir.\\n\\nYeni prototip tasarımları oluştuktan sonra, usta zanaatkar Han Wu tüm silah kataloğunu elden geçirdi.\\nBu özel tasarımda, daha üstün kalitede bir bıçak üretebilmek için nadir bir madde olan kristalleşmiş kara kaya kullanıldı.\\nKara kayadan yapılma kılıcı döverken, ufak derece farklılıkları ve soğutma için kullanılan suyun türü, bıçağın nihai sertliğini ve sağlamlığını etkileyebilir.\\nBu durum, kara kaya silahlarının üreticileri için büyük bir zorluk yaratır. Ancak bu, kılıç zanaatkarının ayağına takılan prangadan kurtulması ve ticaretinde yeni bir rekabet seviyesine ulaşması için aşması gereken bir zorluktur.\\nHan Wu, döküm tekniklerinin sınırlarını aşmakta zorlanıyordu. Yun ailesinin iyi bir dostunun bağlantısı sayesinde, yeni silahının malzemelerini bizzat tedarik etmek için bir ekiple birlikte Kanyon'a gitti.\\nAncak ekip, dört gün boyunca maden kuyusundaki bir göçük alanında mahsur kaldı.\\n\\nMağaranın içindeki geçilmez kaya duvarların arasında mahsur kalmış olan ekip, madencilik aletlerinin hiçbir işe yaramadığını gördü.\\nDoğal ışıktan tamamen yoksun olan ve bu nedenle günün hangi zamanında olduğunu bilmeyen ekip üyeleri, teker teker deliliğe ve umutsuzluğa sürüklendi.\\nTam da tüm umutlarını kaybetmişken, Han Wu mağaranın köşesinde belli belirsiz bir şey titreştiğini gördü ve yanında getirdiği prototip kılıcı oraya soktu.\\nBu kılıçla birlikte özgürlüğe doğru giden yolu açtı ve hayatta kalanlar yeryüzünün kara çukurlarından ihtişamlı ve parlak gün ışığına kavuştular. Ancak gün ışığı, kılıca vurur vurmaz kılıç milyonlarca parçaya ayrıldı.\\nUsta zanaatkarın bacakları tutmaz oldu ve adam yere yığıldı. Aylar sonra kılıcı tekrar yaptı ve \"Bu kılıç, kara kayadan yapıldığı için adı da Kara Kaya Uzun Kılıcı olacak.\" dedi.\\nKara Kaya Uzun Kılıcını gören herkes kılıcın güzelliğine hayran kaldı, keskinliğinden büyülendi ve sağlamlığıyla şaşkına döndü.\\nAncak, ekipten hiç kimse madende geçirdikleri zor zamanlar hakkında tek bir kelime bile etmedi...\\n\\nİnsanı tüketen karanlığın derinliklerinde usta zanaatkar kılıcıyla tüm gücünü kullanarak mağara duvarına vurunca, kılıçtan gök gürültüsü gibi sağır edici bir ses duyuldu.\\nBelki de ekip, kılıcın çığlığının yıllar sonrasında olacak bir depremin belirtisi olduğunu biliyordu...\\n"
}