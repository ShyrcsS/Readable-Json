{
    "Book7_TR.txt": "\"Karahindiba, karahindiba, bin rüzgara ve git uzak diyarlara.\"\\ndiye mırıldandı küçük tilki.\\nKarahindiba çiçeğine üfledi ve tohumlarını havaya saçtı. Ardından daha ciddi bir ses tonuyla konuşmaya başladı.\\n\"Öğretmenimin dilekleri rüzgara binip Rüzgar Hükümdarı'na ulaşsın.\"\\nÜzerimizden bir rüzgar esip geçti ve karahindiba tohumlarını uzaklara savurdu.\\nUmutlarımı ve hayallerimi de alıp daha iyi bir yere mi uçtu tohumlar?\\n\\nBu ne zaman oldu?\\nBir süre önce, köyün arka tarafında sayısız gür ağaçtan oluşan bir orman yetişti. Bu ormanın ortasında ufak bir göl vardı.\\nMondstadt Katedralindeki mozaik camlara benziyordu bu göl. Oldukça berraktı, güneş ışığında parıldıyordu.\\nAğaçların üzerinde parlayan güneş, suyun yüzeyinde tıpkı bir mücevher gibi ışıldıyordu. Oldukça hoş bir manzaraydı.\\nO gün hava serindi. Ormanda avlanıyordum, sonra gölün kıyısına geldim. Nedendir bilmem, ışıldayan göl bana bir zamanlar aşık olduğum bir kızı hatırlattı.\\nOnu çok fazla hatırlayamıyordum ama mücevher gibi parıldayan göle baktığımda onun gözlerini görüyordum sanki.\\nParıldayan ışığa bakarken düşüncelere daldım. Göl kenarında büyülenmiş bir şekilde yürürken, ava çıktığımı tamamen unuttum.\\nBir şeylerin donma sesini duyduğumda tekrar kendime geldim. Bu ses, gölün kenarında büyüyen ve çevresindeki suyu donduran bir Sis Çiçeğinden geliyordu. Yanında beyaz bir de tilki vardı, kuyruğu buzun içinde kalmış zavallı hayvancağızın.\\n\"Sis Çiçeğinin yanındaki suyu içerken kuyruğunu kaptırmış herhalde.\"\\nSis Çiçekleri tehlikeli bitkilerdir, dikkatli taşınmazsa buz ısırığına yol açabilir. Taşırken çok dikkat edilmesi gerekir.\\nYaklaştığımı görünce tilki korku içinde debelenmeye başladı ama donmuş kuyruğu onu olduğu yerden kımıldatmıyordu. Tilki acı içinde inliyordu.\\n\"Yok, bu böyle olmayacak.\"\\ndiye düşündüm kendi kendime.\\n\"Zavallı hayvan. Kurtarmazsam zaten ölecek, günün avı olarak yanımda götürerek acısını dindirsem daha iyi olur.\"\\nYetiştirdiğim havuçlarla nasıl lezzetli bir tilki yahnisi pişireceğimi düşündüm. Sırf düşüncesi bile enerjimi tazeledi ve yüzümü güldürdü.\\nAv yayımı alıp yavaşça tilkiye doğru yürüdüm.\\n\"Uslu dur, kıpırdama.\""
}