{
    "Book156_TR.txt": "O geceden sonraki birkaç gün tilki hiç gelmedi.\\nTilkinin gelmediği bugünlerde, ormandaki av hayvanlarının sayısı da sürekli arttı.\\nUfak serçelerden uzun bacaklı turnalara ve hatta etrafta dolaşan yaban domuzlarına varana kadar...\\nBelki mevsim geçişinden kaynaklanıyordu bu durum ya da belki tilki bize kendince teşekkür ediyordu. Ne olursa olsun sonraki günlerde sofralarda gerçek yahni yerini almıştı.\\nAma tilki bir daha geri gelmedi.\\nBöyle söyleyince garip gelebilir ama aslında açken uyumak daha kolaydı. Karnım tok olsa bile tanıştığımız günü ve tilkinin dönüştüğü kadını bir türlü aklımdan çıkaramıyordum.\\nGöldeki durgun su gibi ışıldayan gözlerine acaba bir daha ne zaman bakabilecektim...\\nYüreğimdeki karmakarışık hislerle yarı uyuklar bir şekilde uzanırken, kapımın önünden belli belirsiz bir ses geldi.\\nHemen yataktan sıçrayıp kapıyı açtım. Beni bekleyen ufak ve beyaz bir silüet görmeyi umuyordum.\\nMaalesef ne göl mavisi gözler ne de pofuduk beyaz tilki kuyruğu vardı. Görebildiğim tek şey parlak ay ışığında kar taneleri gibi havada süzülen karahindiba tohumlarıydı.\\nBirden burnuma bir şey kaçtı.\\n\"Hapşuuu!\"\\nBir anda, tüm pofuduk karahindiba tohumları çılgınlar gibi havada uçuşmaya başladı. Gökyüzünü kaplayan bir kar fırtınası gibiydi.\\nKarahindiba tohumlarının yarattığı hengamede, birinin mücevher gibi parıldayan gözleriyle bana baktığını gördüm. Bakışları kalbime işliyordu.\\nEtrafta uçuşan karahindiba tohumlarından uzaklaşıp ufak tilkiye doğru yürümeye başladım.\\nTilki kulaklarını dikti. Sonrasında ise sadece tüylü kuyruğunun ormanın derinliklerine doğru gözden kaybolduğunu gördüm.\\nHemen peşinden gittim.\\nKaranlık ormanın gölgeleri arasında yumuşak beyaz tüyleri göze çarpıyordu.\\nGördüğüm silüetler, ağaç yaprakları üzerine düşen ay ışığı ya da cingöz bir Perinin attığı çekingen adımlara benzer şekilde, parmak ucunda ilerliyordu.\\nİnancımı yitirmeden tilkinin peşinden gitmeye devam ettim. Karanlık ormandan çıktığımda, kendimi çok uzaktaki bir diyara benzeyen bir yerde buldum.\\nAy ışığı altında uçsuz bucaksız bir karahindiba tarlası gördüm.\\nGördüğüm manzara karşısında şaşkına döndüm. Sonra tam arkamdan gelen bir hışırtı duydum.\\nYumuşak ve narin bir sesti. Bir kızın çam ağacı yaprakları üzerinde çıplak ayak yürürken çıkardığı ses gibiydi.\\nTilki, arkamdan bana doğru yaklaştı. O gece tilkinin varlığını fark etmemi sağlayan serin ve nemli havaya, karahindiba çiçeklerinin hafif acı kokusu da eşlik ediyordu.\\nİnce, buz gibi parmaklara sahip iki el omzuma kondu.\\nUzun saçları, omzumdan aşağıya dökülecek şekilde kulağıma doğru eğildi.\\nArkamda nefesinin ve kalp atışlarının yumuşak ritmini hissettim. Bu ritim beni sakinleştirip rahatlattı.\\n\"Buraya gelen yolu yalnızca tilkiler bilir. Burası karahindibaların vatanıdır.\\nBurada kalıp çocuğuma insanların dilini öğretmeni istiyorum.\\nKarşılığında, ben de sana tilkilerin büyüsünü öğreteceğim.\"\\nKulağım gıdıklanmıştı. Sanki karahindiba tohumlarından biri, sıcacık gece vakti bir yolculuğa çıkmış ve kulağıma girmiş gibi hissettim.\\nİlginç. Daha önce ona büyüyle ilgili bir şey söylemediğime eminim. Nasıl biliyordu?\\nCevap vermeden elimden tuttu ve beni karahindiba tarlasının derinliklerine doğru götürdü.\\nO gece kuzeyden ve güneyden esen tatlı rüzgar, karahindibaların acı kokusuyla birlikte maziye karışmış hatıraları da beraberinde getirdi.\\nBulunduğumuz kadife beyazı alanda, bana tilkilerin birbiriyle nasıl nazikçe oynadığını gösterdi. Yıldızlı gökyüzündeki ay en tepeye çıkana kadar bu oyun devam etti."
}