{
    "Book1_TR.txt": "-Sonsuz Dünyalarda Geçmek Bilmeyen Günler-\\n\"Bazen kendi kendime düşünüyorum da... Bu küçük köyde yapacak hiçbir şey yok. Ne sıkıcı bir yer.\"\\nBu, Vera'nın küçük bir köy olan memleketi Delphi'den ilk şikayet edişi değildi. Köyün yakınlarındaki yamaçta gözleri kapalı uzanırken yüzünde yaz meltemini hissediyordu. Çatık kaşları hafifçe gevşedi.\\nDostu Sachi merakla sordu: \"Sence bu dünyada neresi sıkıcı değil?\"\\nVera ayağa kalktı ve öne eğildi.\\n\"Bence Yıldız Denizi'nin öbür kıyısında bütün dualara ve dileklere cevap veren tanrılar yaşıyor. Bir dileği olanlar da oraya doğru bir yolculuğa çıkıyor. Bence bu evrende, on dört Valkyrie'nin asil ve zarif ruhlarının kısa fakat ihtişamlı bir an için alev alev yandığı bir dünya, şu an kıyamet gününe karşı bir savaş veriyor...\"\\n\"Şu tuhaf fantastik kitapları çok okuyorsun.\"\\n\"Ama... Bu köy gerçekten ÇOK sıkıcı. Burada en son ne zaman gerçekten eğlenceli bir şey oldu ki?\"\\n\"Ne tesadüf, köyümüze son günlerde yeni bir aile taşındı...\"\\n\"Yeni, her zaman eğlenceli demek değildir!\"\\nVera tüm söylediklerine rağmen yeni gelen aileye bir selam vermeye karar verdi. Sachi ise ailesinin kurallarını hatırladı ve akşam yemeği için eve döndü.\\n\\n...\\nVera, yeni gelen ailenin yaşadığı evin kapısını hafifçe itti. Şaşırtıcı bir şekilde kapı kilitli değildi.\\n\"Kimse var mı?\"\\nBu cümle ağzından çıkar çıkmaz, oturma odasındaki dolap kapakları birden açıldı ve dışarı siyah saçlı, gözlüklü bir çocuk fırladı. Arkasından da dokunaçları olan mavi bir bodurlop çıktı.\\n\"Yolu açın! Tal, neden bir yabancıyı içeri aldın?\"\\nSiyah saçlı çocuk yavaşça Vera'yı itti ve kapının yanındaki baltayı eline aldı.\\n\"Bana başka seçenek bırakmadın. Her şeyi gördün, bu durumda yapılacak tek bir şey var...\"\\nBöylelikle Vera'nın hayatının en zor zamanları başlamış oldu."
}