{
    "Weapon12501_TR.txt": "\\nBu, gökleri sarsan bir cesaret hikayesidir.\\nKadim hiçlik ulusunun bir günahkarı tarafından dünyaya getirilen alçak ejderha bile,\\nKoyu renkli, metalik kanatlarını Rüzgar'ın gurur kaynağına kaptırdı.\\n\\nUzun zaman önce, gölge ejderha Durin şehrin görkemine duyduğu kıskançlıkla Mondstadt'a dehşet saçtı.\\nDurin'in kurbanlarının çığlıkları yüzünden ormandaki uykusundan uyanan Rüzgar Hükümdarı,\\nortaya çıkıp sadık hizmetkarını yanına çağırdı.\\nHükümdar ve Rüzgar Ejderhası, yaşam ve özgürlük uğruna düşmanlarıyla yüzleşmek için rüzgara binip gittiler.\\n\\nBulutları gökyüzünden ayıran bir savaşta, Dvalin altı kutsal kanadını açtı ve\\ndevasa bir kılıcın gücüyle gökyüzünü yararak Durin'in demirden pullarını delip geçti.\\nBu çatışma dünyayı karanlığa sürüklerken, Rüzgar Ejderhası rüzgarla dövülmüş kılıçları andıran pençeleriyle atıldı.\\nDurin'in koyu renkli, kokuşmuş etini derinden parçaladılar.\\n\\nSavaş gökleri sarstı, güneş bile korkuyla titredi.\\nSonunda Dvalin, Durin'in boğazını dişleriyle parçaladı ve kötü ruhlu ejderha gökyüzünden düştü.\\nTanrısının lütfuyla zafer kazanan Rüzgar Ejderhası, Mondstadt halkını kurtardı.\\nNe var ki Dvalin, ağzına aldığı lekeli kanla zehirlenmişti ve çürüme kemiklerine işlemeye başlamıştı.\\n\\nKahraman olmasına rağmen Dvalin yalnızlık içinde acı çekerken, çürümenin yaydığı pis koku kötü yaratıkları onun olduğu yere çekti.\\nHiçlik tarafından kandırılan Rüzgar Ejderhası, kötülüğe yenildi ve Fırtına Dehşeti doğdu.\\nEn sonunda efendisi, onun çılgına dönen aklını sakinleştirip acısını hafifletmek için geri döndü.\\nSadık dostu ve onun yeni yoldaşı, canavarları defedip Dvalin'e onurunu geri kazandırmak için cesurca savaştı.\\n\\nDvalin'in uykuda olduğu yüzyıl içinde, sureti Mondstadt'ın hafızasından silinip gitmişti.\\nAma yakın geçmişin çalkantılı günlerinde, insanlar onun altı kanatlı endamına bir kez daha şahit oldu.\\nŞimdi ise Rüzgar Hükümdarı'nın kutsadığı, Barbatos'un şarkılarında serenat yaptığı,\\nengin rüzgarlarla süzülen Dvalin yeniden gökyüzünde.\\n"
}