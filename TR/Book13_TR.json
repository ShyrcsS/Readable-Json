{
    "Book13_TR.txt": "Küçük tilki, yürürken bize el sallamaya devam etti. Küçük, beyaz bir nokta haline gelene ve karahindiba tarlasına karışıp yok olana dek yavaşça küçüldü, küçüldü, küçüldü...\\nO gittikten sonra anne tilki bana döndü ve yaklaşmaya başladı.\\nYaklaştıkça daha da büyümeye başladı.\\nTam önüme geldiğinde artık insan şeklini almıştı.\\nUzun ve zayıf bir kadındı, bir kuğununkine benzer incelikte boynu ve inci gibi bir teni vardı. Gözleri, su birikintisinde parıldayan değerli taşlar gibiydi; karanlıkta ise ağaçların tepelerinden süzülüp gelen ve suyun yüzeyinde yansıyan güneş ışınlarını andırıyordu.\\n\"Ne güzellik ama. Adını hatırlayamasam da uzun zaman önce aşık olduğum kadına çok benziyor. Gözleri, o olduğunu ele veriyor.\"\\ndiye düşündüm kendi kendime.\\nTanık olduğum onca büyüye ve dönüşüme rağmen, hiçbir şey beni onun gözlerindeki cevher benzeri parıltılar gibi büyülememişti. Bir süre, uçsuz bucaksız karahindiba tarlasında sessizce durduk.\\nEn sonunda, kendimi daha fazla tutamadım ve konuşmaya başladım:\\n\"Bana öğretmeyi istediğin büyü bu mu? Dönüşüm büyüsü mü yani?\"\\n\"Evet, bu. Bu uzun süreç boyunca bana ettiğin yardımlardan dolayı sana minnettarım.\"\\nHafifçe başını eğdi, ipeksi siyah saçları nehir gibi omuzlarının üzerinden döküldü.\\nKüçük tilkiyle vedalaşmak, kalbimde bir boşluk yaratmış olsa da çok geçmeden bir süre sonra öğrenecek olduğum dönüşüm büyüsü düşüncesiyle heyecanla doldum.\\nBu büyüde ustalaştığımda uçan bir kuşa dönüşebilecek miydim yani? Ne kadar yükseğe uçabilirdim? Belki bir balığa da dönüşebilirdim, böylece Musk Kayalıklarına gidebilirdim sonunda.\\n\"Avlanmak için de büyü kullanabilirim!\" Heyecanımı gizleyemedim. \"Artık etsiz havuç yahnileri yemek zorunda kalmayacağım...\"\\n\"Öyleyse kıpırdamadan durmanı rica edeceğim senden.\"\\nEtrafımda daireler çizerek yürüyor, her geçişinde büyüyordu.\\nHayır, büyüyen yalnızca o değildi. Karahindibalar da büyüyordu! O başladığında karahindibalar bileklerime geliyordu, şimdiyse bel hizamı geçmişlerdi ve ulu çınarlara dönüşeceklermiş gibi büyümeye devam ediyorlardı.\\nTilkinin dev gibi olduğunu fark ettiğimde, tuhaf hissetmeye başladım."
}