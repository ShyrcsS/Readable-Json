{
    "Book10_TR.txt": "Hiçliğin ortasında bulunan uçsuz bucaksız karahindiba tarlasında, tohumların rüzgar eşliğinde dans edişini izledim. Ve bir anda, yıllardır aklımı kurcalayan sorunun cevabını buldum.\\n\"Yani av sırasında kaybolan tüm tilkiler meğerse burada saklanıyormuş.\"\\ndiye düşündüm kendi kendime.\\n\"Ne kadar güzel bir yer.\"\\nAma yavru tilkiye ortak dilimizi öğretmeye başladığım zamanlarda, kalbimde bir boşluk hissediyordum ve sanki o boşlukta rüzgarlar esiyordu.\\nOnunla konuşurken, cevher denizinde yüzüyormuş gibi hissettiren gözlerine bakardım. O anlarda sanki tilkiyle değil de uzun zaman önce sevdiğim bir kızla konuşuyormuş gibi hissederdim.\\nOnunlayken, bir zamanlar sevdiğim birinin çocuğunun yanındaymışım gibi hissederdim. Birlikte güzel vakit geçirirdik ama o zamanlar içlerinde biraz da hüzün barındırırdı.\\nFakat bana verdiği sözü düşününce... Eğer çocuğuna ortak dilimizi öğretmeyi başarabilirsem...\\n\"Zamanı geldiğinde, sana dönüşme büyüsünü öğreteceğim.\"\\nBana ciddiyetle verdiği o sözü hatırlıyorum da... Samimi olduğunu biliyordum ve bu benim azimli olmamı sağladı.\\nBu büyüde ustalaştığımda uçan bir kuşa dönüşebilecek miydim yani? Ne kadar yükseğe uçabilirdim? Belki bir balığa da dönüşebilirdim, böylece Musk Kayalıklarına gidebilirdim sonunda.\\n\"Avlanmak için de büyü kullanabilirim!\" Heyecanımı gizleyemedim. \"Artık etsiz havuç yahnileri yemek zorunda kalmayacağım...\"\\nHer şeyin rüzgarla usul usul salındığı bu karahindiba tarlasında ne kadar kaldığımı bilmiyorum.\\nBunun bir nedeni de küçük tilkinin çok çabuk öğreniyor olmasıydı! Ona dilimizin yanı sıra, sayı saymayı, havuç yetiştirmeyi, pencere camı değiştirmeyi, bıçak bilemeyi ve daha birçok şeyi öğrettim.\\nDinlendiğimiz zamanlarda da havadan sudan konuşurduk.\\n\"Neden insan dilini öğrenmek istiyorsun?\"\\nHemen cevap verdi:\\n\"Böylece, bir insana dönüşünce onlarla arkadaş olabilirim!\"\\nTekrar sordum:\\n\"Neden insanlarla arkadaş olmak istiyorsun?\"\\nBakışlarını yere çevirdi."
}