{
    "Costume340013_TR.txt": "\"Kaeya, Hırsız Hançer neden hep hançer taşıyor?\"\\nMondstadt'ta biri küçük, biri büyük iki Favonius Şövalyesi sohbet ediyor.\\nHırsız ve büyücü rollerini sahnede oynamalarının üzerinden günler geçmişti ama küçük şövalyenin anlamadığı yerlerle ilgili hâlâ soruları vardı.\\n*öhöm* Hırsızların hançer taşımasının sebebi... Kaeya'ya verilen metinde sebebi açıklanmamıştı.\\nBelki de rejisör, karakterin havalı bir ismi olsun diye heyecanla \"Hırsız Hançer\" gibi bir isim yazıvermiştir.\\nFakat küçük şövalye, karşısında kaşları çatık ve derin düşüncelere dalmış bir şekilde oturuyordu. Akşam yemeğini düşünürkenki halinden bile daha ciddiydi.\\nÇocukların sınır tanımayan merakları, onları sürekli soru sormaya iter. Yetişkinler için bu sonsuz soru akınları bazen biraz sinir bozucu olsa da, çocukların merakı giderilmezse içlerindeki kıvılcım sönebilir ve ileride sıkıcı yetişkinler olabilirler.\\nHayattaki sonsuz ihtimaller arasında sıkıcı olmak, en kötü ve en hazin sonuçlardan biridir. Bu yüzden bir çocuğun sorularına her zaman özenle yaklaşılmalıdır.\\n\"Aa, haklısın. Neden acaba? Bu harika bir soru Klee...\" diye yanıtladı Kaeya gülümseyerek.\\n\\nParlak sahne ışıklarının altında bir hırsız olarak geçirdiği süreden olsa gerek, Kaeya da kendi yaşamadığı hayatlarla ilgili düşüncelere daldı.\\nŞövalyeler şövalye gibi, hırsızlar hırsız gibi yaşar.\\nKılıç ve yayı adilce kuşanmak, başkalarını koruma kararlılığıyla en önde durmak... Şövalyelik budur.\\nÖte yandan hançerini saklamak ve karanlıkta avlarına pusu kurmak... Hırsızlık da budur.\\nFarklı insanlar, farklı hayatlar sürer. Bir hırsız, şövalye kılıcı kuşanmaz ve geleneksel bir şövalye de başkalarına zarar vermek için gizli hançerler kullanmaz.\\nHikayedeki karakterler bu tür kurallara uymazsa hikaye, kaderin biçtiği rollere ihanet etmiş olur.\\nAncak bir çocuğa böyle cevaplar vermeye gerek yok tabii. Ayrıca bir sorunun hiçbir zaman tek bir cevabı olmaz.\\nHırsız Hançer'in kullandığı hançerler ona bir arkadaşından hediyeydi. Aynı zamanda hünerli bir hırsız olarak kariyeri ve geçmişte yaptığı yardımseverliklerin sembolüydü...\\nHadi hep yaptığımız gibi, beraber bir peri masalı yazalım. Kahramanlar, efsaneler ve harika hayaller oluşturalım, çocuklara kurabilecekleri hayaller verelim.\\nArkasını döndü ve odada asılı olan kostümün yanından sarkan hançeri aldı:\\n\"Bu aslında karışık bir hikaye. Büyük hırsızın sadece küçük bir çocuk olduğu zamandan başlamamız gerek. Dinlemek ister misin Klee?\"\\n\"Başka bir hikaye mi anlatacaksın Kaeya? Dinliyorum!\""
}