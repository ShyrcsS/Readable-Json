{
    "Book103_TR.txt": "-Safir-\\nEfsanede, şehrin rüzgar tarafından unutulmuş bir köşesinden bahsedilir.\\nOraya ulaşmak için önce meydanın ortasında durup gözlerinizi kapatmanız gerekir. Daha sonra meydanda saat yönünde yedi kere ve hemen ardından saat yönünün tersinde yedi kere daire çizmelisiniz. Derken kırk adım ileri giderek, rüzgar sesleri kuş seslerini bastırana kadar beklemelisiniz. Gözlerinizi açtığınızda küçük bir dükkana varmış olduğunuzu göreceksiniz...\\n\\n————\\n\\nGöz bebeklerinin yerinde uzun ince çizgiler olan tilki gözlü dükkan sahibi, parlak ay ışığının içeri girebilmesi için camdan yapılmış çift kapıyı açtı. Bu, gökyüzünden yıldız tozlarını toplayıp tezgaha serpiştirmek gibiydi.\\nGösterişli çiçeklerden toz kaplı harpastum'a, yılların yıpranmasıyla okunamaz hale gelmiş eski kitaplardan artık kirişi olmayan eski bir uzun yaya kadar... Tüm bunlar, eski zamanların iktidardaki aristokratlarına ait ihtişamlı salonlardakine benzer şekilde gümüşle kaplanmış gibi görünüyordu. Ama aslında bu, gece gökyüzünden gelen sönük ışığın bir yansımasıydı.\\n\\n\"Merhaba. Bugünlerde işler nasıl gidiyor?\"\\nÇoğu kişinin bu durumda tercih edeceği nazik selamlama yerine söylenmiş olan bu cüretkar alternatif, dükkanın arka taraflarından gelmişti.\\nDükkan sahibi arkasını döndü. Tanıdık bir müşteri, soğukkanlı bir şekilde ay ışığının yetişmediği bir köşedeki koltukta oturuyordu.\\n\\nDükkan sahibi ufak bir gülümsemeyle karşılık verdi:\\n\"İşler iyi. Ama belli ki bugünlerde hırsızlar konusunda dikkatli olmam lazım.\"\\n\"Bu mu yani? En eski müşterini böyle mi reddedeceksin?\"\\nMüşteri iç çekti. \"Zaten dükkanında para harcamama değecek hiçbir şey yok. Yani, gerçekten bir şey seçmek zorunda kalsaydım...\"\\n\\n\"Ee... Av nasıl geçti?\"\\n\"Nasıl yani? Sence topladığım ganimetleri satmak için mi buradayım?\"\\n\"Avcı\", dükkan sahibinin imasına karşılık olarak memnuniyetsiz bir şekilde homurdandı. Ama dükkan sahibi gülümsemeye devam etti.\\n\"Tabii ki hayır. Senin daha önce hiç 'ganimet' kelimesini kullandığını hatırlamıyorum.\"\\n\"Aslına bakarsan... Yıllar boyunca cömertçe dağıttığın tüm o 'takas ürünler,' 'bedava hediyeler,' 'yardımsever bağışlar,' 'armağanlar'... Tüm bunlar, seni sokaklarda dolaşan en yardımsever hırsız yapıyor olmalı, değil mi?\"\\n\\n\"Bu sefer burada olma sebebim o değil. Bu sefer senden bir şey istemek için geldim... Şarap. Özlediğin kişiyi unutmana yardımcı olan o özel şarap.\"\\nBu müşterinin mesleği hırsızlık olsa da cesur bir yüreği vardı. Sözleri nezaketten yoksundu ama yüzündeki gülümseme kesinlikle içtendi.\\n\\n\"Çok üzgünüm. Biri o şarabı aldı bile.\"\\nHırsız fark etti ki biraz önce çaktırmadan yürütüp iç cebine indirdiği şarap, dükkan sahibinin elindeydi.\\n\"Bu dükkandaki bütün eşyalar birileri için ayrıldı. Özellikle bu, daha sonra gelecek olan bir müşteri tarafından alındı.\"\\n\"El çabukluğu konusunda benden daha iyiymişsin. Benim için ne büyük bir utanç...\"\\nCesur hırsız kederli bir şekilde gülümserken şunları söyledi:\\n\"Fark ettim ki insanın birine duyduğu hasret, taşıdığı külçe külçe altından bile ağır basıyor. Mesleğim gereği, çatıdan çatıya atlayıp sürekli koşmak zorundayım. Bu yüzden... Atabildiğim gereksiz yükleri sırtımdan atmalıyım.\"\\n\"Acaba safir mavisi gözleri olan o kız da kalbinde benim taşıdığım ağırlığı taşıyor mudur?\"\\n\\n————\\n\\nDükkan sahibi, kapıdan gelen çanın sesiyle irkildi.\\nMüşteri, elinde kendisi gibi uzun ince Asasıyla gelen mavi gözlü bir büyücüydü. Yüzündeki izler aristokratların işkencelerine maruz kaldığının bir kanıtıydı.\\nDükkanın her yerine rastgele yayılmış olan eşyaları görmezden gelerek, tıpkı düşmanının kalbine saplanan bir kılıç gibi doğruca tezgaha doğru ilerledi.\\n\\n\"Dükkanıma hoş geldin. İlgini çeken bir şey var mıydı acaba?\"\\n\"Bir eşya takas etmek istiyorum.\"\\nSesi soğuktu ama çatlamak üzere olan ince bir buz tabakası gibi kırılgandı. Büyücü konuşurken, elindeki büyük mavi kristali tezgaha koydu.\\n\"Bir hırsız bunu bir aristokratın gümüş kadehinden çalmış. Hediye olarak bana verdi ve ben bu yüzden efendim tarafından cezalandırıldım.\"\\n\"Ama bu yıllar önceydi. Zamanla öfkemin dineceğini ve onu tekrar görme arzumun yok olacağını düşündüm...\"\\n\\n\"Pekala. Karşılığında kaç Mora istiyorsun?\"\\nBüyücü gümüşlük dolabını işaret etti. İçinde aristokrata ait olan ve cevheri eksik olan gümüş kadeh vardı.\\nTilki gözlü dükkan sahibi, odanın her yerine yüzeyi parlak mavi bir ışık yansıtan kristali elinde çevirdi.\\n\"Anlıyorum. İstediğin gerçekten buysa...\"\\n\\nİnsan bir engelle karşılaştığında, tüm yolları çıkmaz yollara çeviren bir endişe baş gösterir. Korkunun gelişi, zihnin parçalara ayrılmasına sebep olur.\\nÖlüm için korkunun ayak izlerini takip etmek daha kolaydır, hazırlıksız olanların kemiklerine kadar işleyen ayaz gibidir.\\nPek çoğu, zayıflıklarının ölümcül sonuçlar doğuracağını, bu yüzden de bir noktada bu zayıflığın ortaya çıkmış olduğunu ancak ölüm enselerinde olduğu an anlar.\\n\\nMavi kristali havaya ay ışığına doğru kaldıran dükkan sahibi, göz bebeklerinin yerinde uzun ince çizgiler olan tilki gözleriyle kristali dikkatlice inceledi. Kristali keyifle izlerken, kraliyet ailesinin arması bir görünüp bir kayboluyordu.\\nEfsaneye göre belirli bir zamanda saf bir cevhere dikkatlice bakarak geçmişi, geleceği ve hatta bir kişinin gerçek yüzünü görebilirmişsiniz. Yine bir efsaneye göre, dünyada bir yerlerde denizler kadar uçsuz bucaksız bir karahindiba tarlası varmış. Ayrıca bir zamanlar gökte üç parlak ay varmış. Adları da Aria, Sonnet ve Canon'muş, bunlar büyük bir felaket sonucunda ölümün ayırdığı üç kız kardeşmiş. Yine bir zamanlar ölümü önceden görebilen bir cadı yaşarmış ama kendi ölümü kırık kalbi yüzünden olmuş, kalbinin kırılmasına sebep olan kişi ise uzak diyarlarda onu tekrar görme isteğiyle yanıp tutuşuyormuş.\\nEmin olduğu tek bir şey vardı, bu eşyaları atacak olsa bile onlarla ilgili efsaneler yok olmayacaktı ve hikayelerin sonları değiştirilemezdi.\\nBu durumda, toplayabildiği tüm efsaneleri ve hikayeleri dükkanında toplayacaktı."
}