{
    "Book130_TR.txt": "-Gelgitin Gücü-\\nAy, yıldız denizinin üzerinde tüm ışıltısıyla asılı dururken, aşağıda uzanan suların üzerinde bir denizci şarkısının mırıltıları yavaş yavaş yükselmeye başladı.\\n\\nBir zamanlar, Liyue Limanı'na demir atan büyük bir gemi varmış. Kaptanı, \"Kaptan\" olarak bilinen ve derinlerdeki korkunç deniz canavarlarının izini sürüp onları avlayan bir adammış.\\nGeminin gövdesi, kaptanın mutlak cesaretini gösterir bir şekilde deniz canavarlarının iskeletleriyle doluymuş. Buna karşılık, mürettebatın söylediği şarkılarda derin denizlerdeki canavarların avlanmasından pek bahsedilmezmiş. Bu, denizcilerin şan ve şöhretten zevk almayan ve başarılarıyla böbürlenmeyen kimseler olmasından değil, acımasız denizlerde geçirdikleri uzun yılların, onlara kan ve denize dair şarkıların talihsiz zamanların ürünü olduğunu öğretmesindendir.\\n\\nElinde kılıcıyla engin denizlere yelken açan kaptan, taşlı kayalıklarda gezerek taşkın akıntılarda yolculuk etmiş. Sert rüzgarlar ve onlardan farksız deniz canavarlarının üzerine doğru korkusuzca dümen kırmış. Bulanık denizlerin altında uzanan karanlık dünyalar, onun için uçsuz bucaksız avlanma alanlarıymış. Sakin suların huzurunu bozmaya cüret edecek herhangi bir canavarın bir sonraki durağı, geminin yan tarafındaki av ganimetlerinin sergilendiği alan olurmuş.\\n\\nFakat kaptanın tek bildiği rüzgar ve dalgalarmış, sıradan insanların acı tatlı hayatlarına dair pek bir fikri yokmuş. Çünkü gününün tümü, yalnızca tuzlu deniz meltemi ve balinaların boğuk seslerinin eşlik ettiği avla geçermiş. Mürettebatı, kaptanı sevmekten ziyade ondan korkarmış ve kaya gibi sert mizacı karşısında daima temkinli olurmuş. Kaptanın yelkenlisi, tehlikelerle dolu denize boyun eğmeden sessizce ilerlemeye devam etmiş.\\n\\nSadece her zaman pruvanın tepesine oturan genç kız, kaptanın gözlerindeki sevecen ışıltıyı görebilirmiş. Gelgit şarkılarıyla büyülenen ve balinalarla beraber şarkı söyleyen bu kız onun yol göstericisiymiş, gemiyi rüzgar ve dalgaların arasından canavarlarla dolu sulara götürürmüş.\\n\\nDümenin başındaki genç kız, denize şarkılarını sunarak her bir dalgalanma ve esinti için şükranlarını belirtirmiş...\\n\\n\"Kulak kesilin derinlerdeki yaratıkların çağrısına ve borayla çarpan dalgaların yankısına.\\nDeniz ve rüzgar bizden yana olunca, gideceğiz ufkun en sonuna.\"\\n\"Geçmiş ilahlar ve benim kaptanım da\\nEşlik etsin bu engin denizde dümenimize, yön versin pusulamıza.\\nHer bir denizcinin ruhunu, evim dedikleri limana götürelim en sonunda.\"\\n\\nKoronun söylediği şarkının yerini, herkesin acilen yola koyulmasını emreden kaptanın kükremeyi andıran sesi aldı. Kudretli gemi yavaşça limandan ayrıldı ve yolculuğuna başladı, şafağın ilk ışıklarında yavaşça ufkun ötesinde kaybolarak yoluna devam etti.\\n\\nHer yolculuğun hikayesi böyle başlardı, tıpkı her gün olduğu gibi."
}