{
    "Book1017_TR.txt": "Kardeşlerim, çocuklarım, bana kulak verin.\\nDuyun adımı: Ben Yankıların Çocuklarından Djeli Mamoudou.\\nKabilemizin şarkıcısı, destansı hikayelerin elçisiyim.\\nİlk destan şarkıcısı Bilali'den başlar benim mısralarım.\\nKeitan Kouyate ve Bintu Kouyate ise seleflerimdir.\\nBilali göçebe bir bilgeyi takip ederek kadim dizeleri öğrendi.\\nKouyate'ler ise kadim metinleri kilimlere ve keçe çadırlara dokudular.\\n\\nKaranlık çağların barbar krallarını ve ejderha lordlarını anlar aklım.\\nEn konuşkan Monetoo'lar ile aşık atabilir ağzım.\\nNice gerçeği aydınlatır öykülerim, yanlışları düzeltir kelimelerim.\\nZira hikayelerdir doğru olmayanı arındıran ve tarihe yazılan, hikayelerdir berrak bir ayna gibi parlayan.\\nBu aynalar kadim günlerden kalan gökkuşağı ışığıyla aydınlanır fakat karanlık da ziyadesiyle göz kamaştırır.\\nÖlülerin dipsiz gözlerindeki pırıltı gibidir.\\nTarih bize hayatta kalanları öğretir fakat hikayeler, göçüp gidenler üzerine kuruludur...\\nGeleceğin mücevherleri geçmişin damarlarından ortaya çıkar.\\n\\nGelin, şarkımı dinleyin, bu kahramanın öyküsünü anlatayım sizlere.\\nVahşi boğanın çocuklarının, gergedanın evlatlarının ruhunda çalan şarkıyı söyleyeyim.\\nMagan Sundjatta'yı, yaptıklarını ve kaderini anlatayım.\\nMali Djata'nın dertlerini ve tutkusunu anlatayım.\\nSogolon Djata'nın namına methiyeler düzeyim.\\nVe Nare Magan Djata'nın büyük düşmanla yaptığı son savaşı anlatayım...\\nBunca unvan kazanmış başka bir kahraman yaşamış mıdır hiç?\\nNe en karanlık büyüler zarar verebilirdi ona ne de en uğursuz hayaletler!\\n\\nKardeşlerim, evlatlarım, gururlu Yankıların Çocukları,\\nKulak verin bana, unutulup giden yüz binlerce barbar kralı anlatayım sizlere.\\nSundjatta'nın onları nasıl hezimete uğrattığını,\\nFethedildikten sonra onun yanında nasıl savaştıklarını,\\nDüşmandan dostun, vahşetten iyiliğin nasıl doğduğunu anlatayım...\\nKapkaranlık orduların dağ gibi akın edişlerini,\\nSundjatta'nın kudreti karşısında nasıl dağıldıklarını anlatayım sizlere.\\nZamanında kayıt altına alınmamış büyük başarıların, anlaşılmayan fedakarlıkların hikayesidir bu."
}