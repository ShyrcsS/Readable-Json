{
    "Weapon11518_TR.txt": "\\nKüçük cadı Gündüz Kralı'nın sarayına vardığında, alacakaranlık çoktan çökmüştü.\\nDaha geç gelmiş olsaydı, krallık Gündüz Kralı'nın yönetiminden çoktan çıkmış olurdu.\\nGecenin perdesi inmeden önce, Gündüz Kralı onu son saatlerinde kabul etti.\\n\\n\"Ey uçsuz bucaksız evreni aşan cadı, zamanın ebedi alevlerinin tutuşturucusu... Seni bu yalnız gezegene getiren nedir?\"\\n\"Kendi isteğimle gelmedim. Boşluğun içinde beni bulan, gezegenin haykırışıydı. Onun çağrısına yanıt verdim ve zamanın unuttuğu yıldızlar kapısından geçtim.\"\\n\"Sessiz sonuna yaklaşan bir evrende, hâlâ parlayan her dünya benzersiz bir hazinedir...\"\\n\"Uzun zamandır karanlık ve yaşanmaz olarak bilinen bir bölgede, yaşayan bir dünyanın hâlâ varlığını sürdüreceği kimin aklına gelirdi?\"\\n\\nAma hikayenin tamamı bu değildi. Aslında Gece Karnavalından önceki gece bu karanlık diyardan gelen fısıltılar, küçük cadının kulağına çalınmıştı.\\nNormal şartlar altında, küreden gelen böyle tuhaf sinyalleri muhtemelen başka bir hata olarak görmezden gelirdi.\\nAncak mesaj ona ulaştığında, ertesi günkü şenlikler nedeniyle endişeliydi; orada olacak baş düşmanından kaçınmak için çaresizce bir yol arıyordu.\\nBu vesileyle atölyesine kapandı ve uzaklardan gelen bu mesajı çözebilmek için büyük bir çaba sarf etti.\\n\"Hımm... Yani bu tuhaf mesaj, bilinmeyen bir gezegenin son zamanlarda kendini iyi hissetmediği anlamına mı geliyor?\"\\n\\n\"Ne olursa olsun, adil Gündüz Krallığı gezegene asla zarar vermez.\" dedi Gündüz Kralı ciddi bir şekilde.\\n\"Belki de uğursuz Gece Kralı'na sormalısın. Bu sabah onu yenmek için ordumu gönderdim, ancak...\"\\nFakat sözünü tamamlayamadan, batan güneşin son ışınları geceye karıştı ve kralın hayaleti yağ gibi eriyip kayboldu.\\nKaranlığın perdesi çökerken saray da yok oldu. Yer öfkeli bir deniz gibi kaynıyor, topraktan siyah dumanlar yükseliyordu.\\nTüm gezegen uçsuz bucaksız kara bir okyanusa dönüştü. Neyse ki küçük cadı süpürgesini hatırlamıştı, aksi takdirde suya düşebilirdi.\\nKanlı kırmızı ayın altında süpürgesiyle yolculuk eden cadı, sonunda ateş ışığıyla parlayan yalnız bir şato görene kadar uzunca yol katetti.\\n\\n\"Gece Kralı'nı yenmek mi? Orası işin kolay kısmı. Yapmamız gereken şey çok daha önemli.\"\\nKale, Gündüz Kralı'nın ordusu tarafından inşa edilmiş görünüyordu. Bilinmeyen nedenlerden dolayı, sis denizinin içinde dağılmaktan kurtulmuştu.\\nSırtında kılıç taşıyan öncü savaşçı, küçük cadının gelişine hiç şaşırmamıştı. Aksine, onu bir davetle karşıladı.\\n\"Gece Kralı'nı yensek bile hiçbir şey değişmez. Güneş yeniden batar batmaz, karanlık gelgitler toprakları bir kez daha yutacak.\"\\n\"Bu sonsuz döngüyü kırmak için inşa ettik bu kaleyi. Buradan bir çözüm yolu arayabiliriz.\"\\n\\nSavaşçının daveti üzerine, küçük cadı kalenin en derin noktasına indi. Burada, kırılgan sınırlarının ötesinde saf karanlıktan oluşan bir deniz uzanıyordu.\\nBu sınırı ayakta tutan, durmaksızın duman püskürten devasa bir mekanizmaydı. Sayısız boru, sürekli olarak yoğun deniz suyunu çekirdeğine çekiyordu.\\n\"Bu bir sonsuz devinim makinası, ya da buna Kutsal Kase de diyebilirsin. Deniz suyunu yakarak ışık ve sıcaklık üretiyor.\"\\n\"Bu gezegendeki tüm somut şeyler sadece ışığın düşürdüğü gölgeler olduğuna göre, eğer hiç sönmeyen bir ateş yaratabilirsek...\"\\n\"Ama bunu yapmak gezegenin daha da hızlı yanmasına neden olur...\" diyerek iç çekti küçük cadı.\\n\"Deniz kuruduğunda burası bitmiş olacak. Bu sözde kutsal kasenin 'kutsal' olan hiçbir yanı yok...\"\\n\"Şimdi gezegenin neden rahatsız olduğunu anlıyorum.\"\\n\\nSavaşçı tepki veremeden, küçük cadı onun sırtındaki kılıcı çekip \"sonsuz devinim makinasına\" doğru savurdu.\\nSavaşçı onu almak için uzandı, fakat kılıç siyah deniz sisine dokunduğu anda hem kendisi hem de solan ışık hiçliğe karıştı.\\nTüm gezegen yeniden karanlığa gömüldü. Gün ışığı sonunda geri döndüğünde, önceki geceden kalan her şey derin ve uzak bir rüyadan başka bir şey değilmiş gibiydi.\\n\\nSüpürgesiyle gezegenden ayrılmadan önce son kez arkasına bakarken \"Sanırım bu geçici bir çözüm.\" diye mırıldandı küçük cadı.\\nSabahın ışıklarıyla birlikte, uzun gölgesi arkasına düşen savaşçı, Gündüz Kralı tarafından verilmiş olan kılıcı kuşanarak yolculuğuna tekrar başladı.\\n\"Bu döngü çok uzun bir süre devam edebilir... Ta ki sen de boş bir kabuktan ibaret kalana kadar.\"\\n\"Ama ne olursa olsun devam etmelisin. En azından... Biz tekrar buluşuncaya kadar hayatta kalmalısın.\""
}