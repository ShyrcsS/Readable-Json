{
    "Book33_TR.txt": "Dışarıdan bakınca altı cüce Prensese ve Prense sadıktı ve nereye gitseler peşlerinden geliyorlardı ama nihayetinde Gece Diyarı'ndan gelen hain yaratıklardı. Damarlarında kötülük akıyordu. Işık Krallığına giden yolda günler uzayıp daha tehlikeli oldukça, kalplerindeki kötülük yeniden filizlendi.\\nKorkudan kötülük ve kötülükten de hain planlar doğdu. Altı cüce iğrenç planlarını yapmaya başladı.\\nKör cüce, kör gözlerini açıp açgözlülükle güneşin tadını çıkardı.\\n\"Niye Prensi sürekli yanımızda tutmayalım ki? Akılalmaz sözlere güvenmek yerine, güneşin bizimle kalmasını sağlamak en iyisi.\"\\nAhmak cüce, uyuz kafa derisini yavaşça sıvazlayarak aydınlık havayı iştahla içine çekti.\\n\"Hehehe. Ben... Bence Prensi kaçırıp bizi... Daha zeki yapmasını sağlamalıyız. Öylesi zekice olur!\"\\nÇekingen cüce ufak yumruklarını havaya kaldırıp bağırdı.\\n\"O alçak, sadece hayatımızı kurtardı diye burnu havada geziyor. Bize hizmetkarı gibi davranıyor. Ona düello teklif edeceğim!\"\\nTıknaz cüce alaycı bir tavırla gözlerini kıstı. Kırışıklıkları, buruşturulmuş bir kağıt gibi görünüyordu.\\n\"Kardeşlerim, çok uzun zamandır gölgelerde saklanıyorsunuz. Karanlık, sizlerin aklını bulandırmış. Hayatta kalmak için bize yeni bir hayat lazım. Bence Prensin cesedinden gübre yapalım ki bahçem yeniden hayat bulsun.\"\\nUmursamaz cüce iç çekti ve suratını astı.\\n\"Şu işi çabuk halletsek iyi olur. Onlar olmasa bu kötü düşünceler hiç aklıma gelmezdi. Bu kadar hüzünlenmezdim.\"\\nCücelerden biri tartışmaya katılmadı. Bunun sebebi kötü olmaması değildi. Hayatını kurtaran kişiye ihanet etmenin getirdiği suçluluk duygusu, içindeki kötülüğü bastırarak konuşmasına engel olmuştu. Bir kelime bile edemedi. Yine de suçluluk duygusu kötülüğünü tamamen bastıramadı ve tüm cüceler planı kabul etti. Prensin suyuna zehir karıştırmaya karar verdiler."
}