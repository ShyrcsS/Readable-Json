{
    "Book99_TR.txt": "-Tanrıçanın Mirası-\\n\"Halkımız senin sayende kurtuldu. Fevkalade bir savaşçı olduğuna şüphe yok,\" dedi veliaht prens ellerini arkasında kavuşturarak. Yere kapanmış Mir'in etrafında daireler çizerek yürüyordu.\\nMir istifini hiç bozmadı.\\n\"Kutsal Baltalı Mızrağı teslim edersen, İmparatorluk Şölenleri Bakanı olabilirsin. Dilersen, bir on sene içinde Büyük Katip mevkisine bile yükselebilirsin.\" Veliaht prens bunları dedikten sonra oturdu. \"Ee, cevabın nedir?\"\\n\"Majesteleri kalkmasına izin vermeden konuşmak, bu naçizane kulun ne haddine?\"\\n\"İyi ama... Şimdi konuşmana izin verirsem de sen bana dediğin için yapmış olurum, değil mi? Bunu kabul edemem! Bu toprakların gelecek hükümdarı olarak...\"\\n\"Hah. Bunların hepsi zırva,\" dedi Mir daha rahat bir pozisyona geçerek. \"Hanedanın resmi görgü kurallarına göre, veliaht prensle görüşürken yere kapanmak zorunda değilim. Normalde olduğu üzere üç kez selam vermem yeterliydi. İmparator olma yolunda ilerlediğinizi fark ettiğimden, gelip saygılarımı sunmak istedim. Beni böyle aşağılamanıza hiç gerek yoktu.\"\\n\"Sen... sen...\"\\n\"Ne olmuş bana,\" diye çıkıştı Mir ayağa kalkarak. \"Kutsal Baltalı Mızrağın yarısını size verebilirim. Ateş diyarından gelen Dharani ise babamda kalmalı. Kılıçtan artakalanların başımıza tekrar bela olmasını istemiyorum.\"\\n\"Evet, şey, mantıklı. Bana verilen kısım bir kılıç gibi durduğu sürece sorun yok. Diyarımızın yeni özel silahı olarak bilinecek sonuçta! Hahaha...\"\\nMir, sabırsızca gelip veliaht prensin tam karşısına oturdu. \"Büyüyüp de nasıl böyle budalanın teki olabildin anlamış değilim doğrusu. Halbuki ikimiz de aynı annenin sütünü emdik!\"\\n\"Bana bunu ne cüretle söylersin sen! Sütannem Leydi Mi'ye duyduğum saygı sonsuzdur. Zaten Leydi Mi beni erdemli biri olarak yetiştirdiği için senin bu hallerine katla...\"\\n\"İmparatorluk Şölenleri Bakanı unvanını isteyen birine ver sen. Ben eve gidiyorum.\"\\nVeliaht prens hiçbir şey demedi.\\nMir ağzındaki yemeği çiğnerken, \"Weiyang'a ne olacak peki?\" diye sordu ilgisiz görünmeye çalışarak.\\n\"Kendisi, kılıçların bulunmasındaki değerli çabaları sayesinde Tören Katipliğine terfi etti. İmparatorluk Başvekili olan babasının kurduğu hain kumpasın bir parçası değildi sonuçta o. Törenler Bakanı da Büyük Katip de onun lehine ifade verdi. Her türlü ihtiyacının karşılanmasından bizzat sorumluyum.\"\\nDuydukları Mir'e biraz tuhaf geldi.\\nFakat bunun bir önemi yoktu artık.\\n\\nO artık gitmiş, Mir'in gözü ise düzelmişti. Yine de hafif bir ağrıyla sızlamaya devam ediyordu, sanki yitmiş bir organın ara sıra vuran acısı gibi."
}