{
    "Relic15037_1_TR.txt": "\\nDövüş yeteneklerinde üstünlüğün el üzerinde tutulduğu bu bereketli topraklarda bile bazıları yalnızca kitaplarla ve bilgiyle ilgilenir.\\nSürüngen Kalıntıları Derneğinin Başkanı olduğunu iddia eden, her gün kalın dokuma parşömenler taşıyan\\nveya günlerini kaynağı belirsiz gizemli mekanizmalarla uğraşarak geçiren kişi de böyle biriydi. Araştırmalarının tamamen gereksiz olmadığını kanıtlamak için\\nbazı eşyalar yapardı. Bu tuhaf, canavar pençesi şekilli kupa da gurur duyduğu eserlerinden biriydi.\\n\\nO zamanlar bu anlamsız çalışmanın ne büyük bir lüks olduğunun henüz farkında değildi.\\nKaranlık kabuslar evleri yuttuğunda, bulmak için çok çaba gösterdikleri dokuma parşömenler savaşın ateşinde yanıp kül oldu.\\nBaşkanın uzun zamandır takip ettiği günlük rutini, uzun bir öğle uykusundan uyanmışçasına buhar olup uçtu.\\nKader ise onu başka bir yola itti, bu yolda hiçbir seçim hakkı kalmamıştı.\\n\\nZamanında okuduğu eski parşömenlerde yazanlara göre kadim ejderhalardan geriye kalan harabelerde iblislere karşı koyabilecek silahlar vardı.\\nYoldaşlarının boşuna ölmesini engellemek için araştırmasını bir kenara koydu ve hayatının geri kalanını bu yeni hedefe adadı.\\nTerk edilmiş harabelerden çıkarılan gizemli kaynağın makinaları, savaşçılara yardımcı olması için yeniden yapılıp değiştirildi.\\nYılların bilgi birikiminden mi yoksa bir bilgenin perde arkasından yönlendirmesiyle mi bilinmez ama proje oldukça sorunsuz ilerledi.\\nBir gün nihayet terk edilmiş bir şehrin dehlizlerinde binlerce yıldır saklı kalan bir sır keşfetti. Bir lanetti belki de.\\n\\nEfsanelere göre Ochkanatlan'ın Piton Kralı göklerde gidebilen bir hazine gemisi yaptırmıştı,\\nbu gemide ise Hiçliği dünyanın sınırları dışına kovabilecek gizli bir ödül bulunuyordu.\\nBu efsaneler, o talihsiz zamanlarda hayatta kalmaya çalışanların yaralarına merhem,\\ndünyayı kurtarmak için uzun yolculuklara çıkan sayısız maceracıya ise bir umut ışığı oldu.\\n\\nYolculuğa çıkanların hiçbiri geri dönmedi, dolayısıyla alime halk tepki yağdırdı.\\nFakat o, bunun bir yalan olmadığına, aksine kendi gözleriyle gördüğü bir gerçek olduğuna inanmaya devam etti.\\nBazıları iddiasını kanıtlamak, bazılarıysa her şeye bir son vermek istediğini söyledi.\\nFakat gezgin alim sonunda bir maceracılar ekibine katıldı ve bulutlardaki şehre doğru yola koyuldu."
}