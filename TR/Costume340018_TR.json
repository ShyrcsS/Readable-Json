{
    "Costume340018_TR.txt": "Simulanka'nın kurallarına göre, tüm yaşamın özü Kader Tanrıçası'nın yarattığı görüntüyle uyumlu olmak zorundadır.\\nDiğer bir deyişle Kirara'nın cesur mizacı, tanrıçanın kaleme aldığı başka bir masaldaki bir karaktere denk geliyor.\\nAncak onun gibi Simulanka'nın dört bir yanını dolaşan sen, daha önce bu tür bir gezgin kahraman hikayesini hiç duymamıştın.\\nKafan karışmış bir halde, tanrıçanın sesini duyduğunu bildiğin ve birçok sırrı saklayan dedektife konuyu danıştın.\\n\\nVe ağzından şu hikayeyi alabildin:\\nOnlarca canlı arasında tanrıçanın en sevdiği yaratık kediydi. O kadar ki, Simulanka'da sadece onlar için bir diyar oluşturmayı bile denemişti.\\nBu diyarı her boydan ve her renkten kedilerle doldurmayı tasarlıyordu.\\nBurada mutluluk, denge gözetilerek dağıtılacaktı ve diyarın her sakini mükemmel şekilde ayarlanmış gülen yüzlere sahip olacaktı.\\nKediler asla üzülmeyecek, olsa olsa \"sanki boğazlarına tüy yumağı kaçmış da gıcık olmuş\" gibi hissedeceklerdi.\\nAncak isteseler de onu öksürüp çıkaramayacaklardı çünkü bu kadar kötü bir hissi yaşamalarına dahi izin verilmeyecekti aslında.\\nSonsuz ve mutlak neşeye sahip bu yerde hüzne asla yer olmadığından kalbin terazisi de dengede olamayacaktı. Tıpkı bu diyarda da denge olmadığı gibi.\\nFakat tanrıça dikkatini diğer taslaklara vermişti, bu yüzden bu hikaye de gelişemeden askıya alındı.\\n\"Hikayeler doğaları gereği mantıklı olmaya hasrettirler.\" Olaydan sonra tanrıçanın kendi kendine böyle dediği rivayet edilir.\\nİçsel çatışmalar çözülmediği sürece, sırf bu mantıksızlıkları çözmek uğruna hikayenin ilerleyişi bozulabilir.\\nİşte tam o sırada gezgin bir dişi kedi kahraman, taslak metnin bir köşesinde beliriverdi ve tanrıçanın dikkati dağınıkken satırların arasına karışıp gözden kayboldu.\\nTaslağın diğer sayfalarındaki öfkeyi, gözyaşlarını ve hüzünlü iç çekişleri çalıp kedi şehrinin her köşesine dağıttı.\\nŞehir sakinlerinin gülümseyen demir maskeleri erimeye başladı ve kaderin önceden onlar için yazdığı yoldan sapmaya başladılar.\\n\"Kediler doğaları gereği inatçı ve özgürdürler.\" dedi cingöz kahraman.\\nTanrıça, yarattığı varlıklardan birinin işleri bu denli karıştırmasından memnuniyetsizlik duymadı. Aksine, kahramanın meydan okuması bir karar almasına sebep oldu.\\nKağıda döktüğü henüz tamamlanmamış bu fikri olduğu gibi bırakacaktı. Kedilerin diyarı gerçekten de daha özgür bir yer olmalıydı.\\n\\nBu yürekli kediden hiçbir iz bulamamana şaşmamak gerek, zira o asi karakter satırların arasından asla kurtulamadı ve sadece o diyarın taslak aşamasındaki hatıraları arasında var olabildi.\\nDüşüncelere daldığın bir anda bakışların Kirara'nın ışıl ışıl gözlerine ilişti. Kendini tamamen hikayeye kaptırmış haldeydi.\\n\"Hehe, artık neden o gezgin kahraman gibi giyindiğimi biliyorum sanırım!\"\\n\"Sen de bir kedi olduğundan olmasın o?\" diye geçirdin içinden ama dile getirmedin.\\n\"Kahraman, herkesin tutkularını onlara geri getirdi. Tıpkı bir kurye gibi değil mi sence de?\"\\n\"Müşterilerin ihtiyacı olan her şeyi ulaştırmak ve memnun kalmalarını sağlamak...\"\\n\"Özünde ikisi de aynı iş işte!\"\\nBunları söylerken Kirara'nın kuyruğu gururla dimdik duruyordu.\\nPaketleri teslim etme tutkusu seni bile etkilemişti, bu yüzden yaptığı benzetmeyi kabul ettin. Fakat Simulanka'nın kuralları bu ifadeyi haklı çıkarır mı orası belli değil.\\n\"Doğru, kurye olmak harika bir iş!\""
}