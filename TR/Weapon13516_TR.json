{
    "Weapon13516_TR.txt": "\\nKuzey diyarın halk hikayelerinden biri, iki erkek kardeşi anlatır: Dünyaya sıcaklığı getiren Yaz Meşe Kralı ve onu çok seven abisi Kış Çoban Püskülü Kralı.\\nAncak ani ve trajik bir kavganın sonunda, Kış Çoban Püskülü Kralı kazara küçük kardeşini öldürdü. Dünya ise o zamandan beri amansız bir kış yaşıyor.\\nBelki de bu trajik olay yaşanmasaydı, iyi kalpli krallarının etrafının neden sürekli rüzgar ve karla kaplı olduğunu açıklamak imkansız olurdu.\\nAncak asla erimeyen kalıcı donun, Çar'ın saltanatından bile daha uzun sürdüğünü yalnızca uzun ömürlü Feyler bilir.\\nSoluk Yıldızdaki yüksek tahtından Feylere hükmeden Beyaz İmparator, uzak kuzeydeki harabelerden döndükten sonra sessizliğe gömüldü.\\nHuş ormanında uzun uzadıya düşündükten sonra, nihayet bir zamanlar insanların yüzüne kapattığı kapıyı açtı.\\nDonmuş toprakların en ucunda, Snezhnograd'ın dev ocaklarının hemen yanında labirent gibi dolambaçlı bir saray yükseldi.\\nİnsanların ve Feylerin en bilgeleri buraya çağrıldı ve büyük bir sanrının ilk tohumları burada ekildi.\\nÇar'ın en sadık ve cesur hizmetkarları, küstahça ihlallerin yapıldığı sarayı sayısız gün ve gece boyunca korudu.\\nİçlerinde liderlerini başından beri takip eden Feyler olduğu gibi, Çar'a olan sarsılmaz sadakatlerini kanıtlayan bir soydan gelen ölümlüler de vardı.\\nİki erkek kardeş de klanın genç kuşağına mensuptu. İçlerinden büyük olan, Bülbül amblemini miras alıp kutsal savaş arabasını koruma görevini üstlendi.\\nHep abisine hayranlık duymuş olan küçük oğul ise mecburen aile soyadını reddedip sınırda gözlerden uzak bir hayat sürmeye razı geldi.\\nSonrasında ise kıskançlıktan doğan bir felaket, ideallerini paramparça ederek kaderlerini sonsuza dek değiştirdi...\\nSadık muhafız sırf filozofların sırrını öğrendiği için saf karanlıktan var olan akılsız \"canavarlar\" tarafından yutuldu.\\nSüregelen bir huzursuzluğu bastırmak için uzaklara giden küçük kardeşi, geri döndüğünde tamamen karlarla kaplı bir dünyayla karşılaştı.\\nBulduğu mızrağın gümüşi beyaz tüyleri bir asilin kanıyla simsiyah bir renge boyanmıştı.\\nAile soyadını miras alan general, yıllar sonra memleketini terk etti ve intikam peşinde uç diyarlara doğru bir yolculuğa çıktı.\\nParmakları ne zaman mızrağa değse, kadim saray kapılarının dışındaki o karlı uzun gecede buluyordu kendini.\\nHüzünle dolu bir anıydı bu. Eski dostunun giyotinin önünde dururken söyledikleri yankılanıyordu zihninde.\\nMehtaplı kürenin altında, dünya trajik bir kadere zincirlenmişti. Kayıp vatandaşlar bir zamanlar yuvaları olan topraklarda amaçsızca dolanıyordu.\\nAyın ebedi ışığının altında duran Meşale Ustası ebedi ateşi yaktı ve nöbet tutmaya başladı."
}