{
    "Book260_TR.txt": "-Ritou-\\nRitou'ya geleli birkaç gün oldu ama Kanjou Heyeti hâlâ geçmeme izin vermeyecek gibi. Ne kadar kalmam gerekecek bilmiyorum. Umarım Bay Kurisu bir şekilde beni buradan çıkarabilir.\\n\\nBay Kurisu buranın ticaret başkanıdır. Aslen Fontainelidir. Sessiz ve arkadaş canlısı bir beyefendidir. Yabancılara kendilerini evlerindeymiş gibi rahat hissettiren bir tarafı vardır.\\n\\nInazuma'da gezginlerin sevilmediğini duymuştum ama Ritou'ya varana kadar durumun ciddiyetini anlayamadım.\\nSakoku Fermanı bir süredir yürürlükte. Çok sayıda gezgin adada kalmayı seçmiş olsa da birçoğu gelip gidiyor ve sadece kısa bir süre kalıyor. Çoğu tüccar da toplanıp memleketlerine dönmüş. Şu anki haliyle Ritou karanlık ve bunaltıcı bir yer.\\nBu ticari limanı yüzyıllar önce Hiiragi Klanından Hiroshi'nin yaptığı söyleniyor. Yetenekli tüccarları toplayıp burada dükkan açtırmış ve serbest ticareti teşvik etmiş. Ritou bir süre gelişmiş ve zenginleşmiş ama zavallı Hiroshi, Ritou'nun şu anki halini görse kemikleri sızlar.\\nYine de onun soyundan gelen şu anki Kanjou Heyeti Başkanının keyfi yerinde görünüyor.\\nBu, insanları sinirlendirmeye yetiyor da artıyor bile.\\n\\nBirkaç gün sonra Bay Kurisu bana iyi haberlerle geldi.\\nGüneyhaçı Filosunun kısa süreliğine Inazuma'da duracağını duymuş. Bu ünlü silahlı filonun, beni başka bir adaya kaçırmasının bir yolu olacağını söyledi. Sadece sabırlı olmam lazım.\\nBay Kurisu'nun söyledikleri doğru mu bilmiyorum ama hazırlıklı olmak her zaman iyidir. Öncelikle kamp kurma ve ateş yakma aletlerimi Bayan Yurika'dan geri almanın bir yolunu bulmam lazım. Gerekirse yalvarırım.\\n\\nGörünüşe göre Şogunluk bir Sangonomiya karakoluna daha saldırmış ve birçok düşmanı öldürmüş. Yoksa tam tersi miydi? Burada kalan az sayıda yabancı kendi aralarında konuşuyordu bunu. Heyet Başkanına hizmet edenler bile korkusuzca dedikoduları yayıyor.\\nNe olduğu belli değil ama yine de daha fazla tüccar toplanıp memleketine döndü. Limana birçok askeri gemi gelip gitti. Muhtemelen askerler için acil erzak taşıyorlar...\\n\\nBelki de bu kargaşadan istifade edip depodan eşyalarımı alabilirim.\\n\\nBu günlüğü bir daha kaybetmemeye de dikkat etmeliyim.\\nDaha güzel ve şık kapaklı günlükler de var ama bu, eskisini yenisiyle değiştirmek için bir sebep değil!"
}