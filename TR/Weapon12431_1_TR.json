{
    "Weapon12431_1_TR.txt": "\\nÇok ama çok uzun zaman önce, şimdilerde efsaneler çağı olarak görülen, büyük ejderhaların hâlâ kubbeler üzerinde dolaştığı zamanlarda,\\nbir kahraman yaşardı... Bir süre sonra Ateş Hırsızı olarak anılmaya başlayacak olan bu kahraman, o zamanlar henüz gençliğinin baharında, bir Tepeli Kargı Kuşu gibi umarsızdı.\\nGüçlü, yiğit ve kibirli biriydi. Ormanları karış karış arşınlar, karşılaştığı kişilere düello teklif ederek meydan okurdu.\\nAncak büyük savaşçının izinden giden, yarı insan bir kahraman tarafından çeşitli ayak numaralarıyla bir çırpıda alt edildi ve bataklığa saplandı.\\n\\nGenç adamı böyle üzgün gören okçu gülmeden edemedi.\\nBöylesine ciddi ve ketum yapıdaki birinin başkalarıyla bu şekilde alay etmesi olacak iş değildi.\\nGenç adam biraz yaşadığı utançla, biraz da kızgınlıkla kararını verdi;\\no tuhaf tiplerin peşine düşecek ve yaşadığı yenilginin yarattığı o kara lekeyi temizleyecekti.\\n\\n\"Hey! Siz gerçekten o şeyi... Adı her neyse işte, bensiz alt etmeyi düşünmüyorsunuz, değil mi?\\nArkadaşlar, sözüme kulak verin! Ben Yupanqui, ben bu düzenin temellerini sarsmaya... Bir dakika, daha sözüm bitmedi!\"\\n\\nAradan yıllar geçse de o yolculuğu her düşündüğünde çocukça davranışlarına gülmeden edemedi.\\nÖnceleri birçok kez tavsiyelere kulak vermediği için kendini tehlikenin göbeğinde buldu ve yine birçok kez çıkardığı gürültü patırtıyla o sessiz zanaatkarın öfkesini üzerine çekti.\\nDaha önce sayısız düşmanı kılıçtan geçirdi geçirmesine ancak bu başarıları, çıkardığı sorunları unutturmaya yetmedi.\\nTüm bunlara rağmen savaşçının yanında yer alan yoldaşları onun bu gençlik cehaletini hoş görmeye devam etti.\\nO hezeyan ateşi zihnini ele geçirdiğinde bir kez daha o sessiz rahibin sözlerini duyar gibi oldu...\\n\\n\"Bir gün yeşilliklerle dolu bu yola neden çıktığını anlayacaksın.\\nGeçmişin yakıtı, günümüzün aleviyle yoluna devam ediyor hayat.\\nTüm yaptıklarımız için ateşe hesap vereceğiz. Önünde uzanan bu yol yalnızca sana ait.\""
}