{
    "Book121_TR.txt": "Ay ışığı selinin altında, gözü yaşlı bir çocuk pınarın başında dileğini diledi.\\nIssız pınarı mesken edinen uzaklardan bir peri, çocuğun sessiz dileğine usulca kulak verdi.\\n\\nPınar perileri, hatıraların veya derin rüyaların ne olduğunu bilmez. Onlar suyun özünden doğar ve meleklerin isimsiz çocuklarıdır.\\nÇocuğun feryadını işitip sudan çıkan meraklı peri, böylece kendisininkinden daha taze ve kırılgan olan bu hayata ilgi duymaya başladı.\\nSessiz peri, gece vakti düşen bir çiy tanesi kadar soğuk ve bir o kadar da yumuşak olan biçimsiz parmaklarını uzatarak, nazikçe çocuğun başını okşadı.\\n\\nBu yabancının dokunuşuyla irkilen çocuk, başını kaldırdı ve peri ile göz göze geldi.\\n\"Dileğimi gerçekleştirebilir misin?\" diye sordu küçük çocuk.\\nKendi sınırlarını aşan bu soru karşısında afallayan pınar perisi, ne diyeceğini bilemeyip başını onaylarcasına sallamakla yetindi.\\nAldığı yanıttan memnun olan çocuk oradan ayrıldı.\\n\\nÇocuk, pınar perisinin yapayalnız, ailesiz ve arkadaşsız olduğunu, bilgeliğinin önemli bir kısmını kaybettiğini bilmiyordu.\\nAncak kaynak suyu, kayanın çatlaklarından havuzuna akıp, dalgalanan suyun yüzeyinde ayın çarpık yansımasını gördüğünde pınar perisi yavaş yavaş düşünebilme ve konuşulanları kısmen taklit edebilme yetisini geri kazandı.\\nPeri, meraklı bir çocuk gibi tüm masumiyetiyle, merakıyla ve sevgisiyle etrafında olan bitenleri gözlemlemeye başladı. Yemişleri çalan tilki ve sincapla neşelendi, ufku kaplayan kara bulutlarla kederlendi.\\n\\nKüçük çocuğa karşı kalbinde karmaşık ama çocukça bir his uyanmıştı.\\nDünyada yapayalnız olan perinin, çocuğun dileğini yerine getirebilmek için ne gücü ne de bilgeliği vardı.\\nAma paylaşabilirdi, çocuğun yükünü paylaşarak hayat bulmuştu."
}