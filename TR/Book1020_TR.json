{
    "Book1020_TR.txt": "Benim memleketim Rangi Nui'nin Sonu'dur.\\nAtalarımın toprakları ne zaman gözümde canlansa,\\nSabah güneşi vurur Rangi Nui'ye\\nVe beni akan şarkıların pınarı Waiata'ya,\\nRüzgarın fısıldadığı vadi Te Pahau'ya,\\nBereketli arazi Poheka'ya götürür.\\nBöyledir işte büyüklerimin diyarı,\\nBöyledir Rangi Nui'nin Sonu.\\n\\nAtalarımın memleketini ziyaret etmek üzere yola koyulacağım.\\nYirmi beşinci gecede, yılan balıkları dans etmeye başladığında,\\nRüzgarın ovalarda hafifçe estiği Ohauiti'den çıkacağım yola.\\nKöpek balıklarının sıçradığı şelaleye, sığ resiflere gideceğim.\\nTitiwha'nın göz kamaştıran derinliklerine gideceğim.\\nOrada güneşin aydınlattığı dağa tırmanacağım,\\nDağların ve derelerin nicedir uyuyan efendisini ziyaret edeceğim,\\nUnutulup giden cücelerin kadim meskenini keşfedeceğim,\\nArdından vadinin en derinlerine ineceğim,\\nIşıldayan balık sürülerinin toplandığı Te Tahutama'ya ineceğim,\\nKüçük ve tuhaf bitkilerin yetiştiği Aka-aka'ya ineceğim,\\nKaranlık akıntıların usulca fakat keskinliğini koruyarak aktığı Mahinini'ye ineceğim,\\nNihayet ormanın derinliklerindeki karanlık Uropi'ye varacağım...\\n\\nHurra! Hurra!\\nBüyüklerimin çok uzaklardaki diyarıdır buralar,\\nÇöken dağlar ve vahşi yangınlar gibi felaketler sonucu yok olup gittiler...\\nBir zamanlar barış ve refah içinde yaşardı atalarım fakat açlığa ve sürgüne mahkum edildiler.\\nOnlar için ağlar kalbim, acıklı kaderlerinin yasını tutarım.\\nPınarların altında gürleyen söndürülemez alevler gibi büyüktür onların kini, derindir kederleri!\\nHiç dinmeyen pınarlar boyunca ilerleyerek,\\nAtalarımın Kahotea adını verdiği yeşil çayırlara varacak\\nVe kadim ejderhalar gibi, şarkıların yankılandığı dağların tepesine konacağım zahmetsizce...\\nGöklerin kayıp elçileri orada altından ve taştan bir şehir inşa etti,\\nFakat kadim hükümdarın öfkesiyle göklerden yağan alevler o şehri yok etti.\\nHurra! Hurra!\\n\\nİşte böylece, ilerlerim Poheka'nın bereketli arazilerine doğru.\\nAtalarımın dediğine göre Rangi Nui bir zamanlar burada, yerle gök arasında dururmuş.\\nGöklerle konuşan bir bilge, bu toprakların bir kahramanıymış.\\nRuhu bir gün doğan güneşe geri dönmüş, gökyüzü Rangi Nui olmuş.\\nBu bereketli toprakların ardından uzak kıyılara düşecek yolum,\\nFilizlerle kaplı bir sahilde bitecek son yolculuğum.\\n\\nBir zamanlar tırmandım yalnız ve çorak bir yanardağa,\\nKendi gözlerimle şahit oldum nice kaplıcaya,\\nŞimdiyse gideceğim karanlık akıntıların öbür tarafına.\\nTacı altın tüylerle süslü, ağaçtan kanosunu süren kayıkçıyı arayacağım.\\nNihayet o parıldayan altın tacı gördüğümde,\\nKavuşacağım aileme Hairinei bahçelerinde.\\nOrasıdır insanların unutulmuş hükümdarlarının doğduğu yer,\\nKabile halkımı ve dostlarımı da yanıma alıp oraya gideceğiz hep beraber."
}