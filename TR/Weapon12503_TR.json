{
    "Weapon12503_TR.txt": "\\nBir zamanlar şöyle bir popüler halk şarkısı vardı:\\n\"Verebileceğin tüm parayı ver ozana,\"\\n\"Gönder buketini o çok güzel kadına,\"\\n\"Öyle keskin bir şarap iç ki gözlerin sulansın,\"\\n\"Geçip giden düne iç, şafakla gelen yarın için söyle şarkını.\"\\n\\nŞarkıların ve müziğin rüzgarla yayıldığı diyardaki insanların ruhu neşeli ama hassastır.\\nGeçmiş dönemlerde, tiran Decarabian'ın ve iktidardaki aristokratların, belli başlı akorlarla melodileri yasakladığı söylenir.\\nBunun nedeni ise zeki insanların, ozanların ve şarkıcıların yaptığı müziğin ardındaki direniş ruhunu hissedebilmesiymiş.\\nAyrıca şarkılar, eskiden asilerin iletişim yolu olarak da kullanılırmış.\\n\\nAristokrasinin iktidarda olduğu dönemde, Rüzgar Hükümdarı'na hürmet eden Kilise ikiye bölünmüştü.\\nBir tarafta lordların sofrasında yemek yiyen ve ilahiler yazdıkları hükümdarın heykellerini lordlarla birlikte deviren ruhbanlar varmış.\\nDiğer tarafta ise hiçbir dini görevi olmadan sokaklarda, şarap mahzenlerinde ve surların ötesindeki dünyada dolaşan azizler varmış.\\nBu azizler ucuz içki içermiş, halkın arasında dolaşan özgün kutsal yazmalarla ve rüzgarların onlara ilettiği sözlerle köleleri ve avam halkı kutsarmış.\\nBunları yaparken de yasak şarkılar ve şiirler yazarlarmış.\\n\\nYabancı bir ülkenin gladyatörü, yeniden uyanan Rüzgar Hükümdarı'yla birlikte meydana çıkıp isyan bayrağını çekince,\\nİsimsiz Çoban olarak bilinen yaşlı aziz, Favonius Kilisesinin gerçek müritlerini harekete geçirmiş.\\nBaşka birçok kişiyi de yanına katarak bu zümrüt çayırlarda kan dökmüş.\\nBirlikte ulusu kurtarmak için toplanarak, eski bir halk şarkısının bugüne kadar hiç söylenmeyen yarısını haykırmışlar:\\n\\n\"Savaş uğruna canını verecekler için ayır keskin çeliğini,\"\\n\"Hazırla hırsızlar için darağacını,\"\\n\"Keskinleştir pas tutmuş oklarını,\"\\n\"Çünkü müzik sesi geldiğinde vuracağız canavarları.\"\\n"
}