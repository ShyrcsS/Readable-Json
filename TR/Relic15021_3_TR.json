{
    "Relic15021_3_TR.txt": "\\n\"Nereye gidiyorsun gezgin?\"\\nBaşıboş gezen genç, çocuğun seslenmesiyle durdu.\\nBu çocuk Tatarasuna zanaatkarının çocuğuydu. Hasta olmasına rağmen hâlâ gözleri parlıyordu.\\nGenç adam, çocuğa Inazuma Şehri'ne doğru gittiğini söyledi.\\n\"Ama şu an çok yağmur yağıyor. Giden insanlar da hâlâ dönmemiş!\"\\nGenç adam cevap vermek için birkaç kez ağzını açıp kapattı... En sonunda çocuğa belli belirsiz bir gülümsemeyle karşılık verdi.\\nBir daha bu adaya geldiğinde, o çocuk orada olmayacaktı.\\n\\n\"Nereye gidiyorsun Inazumalı? O sandal senin değil!\"\\nGezgin genç adam, limanda sandalcı tarafından durduruldu.\\nGenç adam kılıcını çekmek üzereyken, yanındaki adamlardan biri onu engelledi.\\nAdam, denizciye bu yabancı gencin onunla birlikte olduğunu söyledi.\\n\"Ah, demek o sizin misafiriniz bayım. Haddimi aştım, beni bağışlayın.\"\\nAdam gence soğuktan korunması için bir ceket verdi ancak genç kafasını salladı.\\nOnun böyle şeylere ihtiyacı yoktu. Tek isteği, bu uzun yolculuğu boyunca karşılaşabileceği ilginç şeyleri öğrenmekti.\\n\\n\"Haberci Efendimiz, yolculuk nereye?\"\\nBu hayatta en çok boşboğaz insanlardan nefret eden genç adam, astına elinin tersiyle bir tokat attı.\\nÖte yandan, insanların yüzündeki dehşeti ve çaresizliği görmekten de çok keyif alırdı.\\nVe belki de aptal yardımcısını etrafında tutmasının nedeni, tam olarak yüzünün aldığı hallerdi.\\nO korkak, aşağılık tipe doğuya, Mondstadt'a gideceklerini söyledi.\\n\"Anlaşıldı! Hemen korumalarınızı çağırıyorum!\"\\nTabii ki korumaya ihtiyacı yoktu ama bu ahmaklara laf anlatamayacak kadar da tembeldi.\\nGezenti kimliğine bürünüp doğuya doğru yalnız başına yola çıktı.\\n\\n\"Nereye gidiyorsun çocuk?\"\\nEve dönüş yolunda genç, yol kenarında yaşlı bir kadın tarafından durduruldu.\\nOna batıya gittiğini söyledi.\\n\"Yani Yashiori Adası'na mı? Ne yapacaksın orada?\"\\nBunu düşünmeden söylemişti, aslında son zamanlarda işlerin pek de yolunda gitmediğini biliyordu.\\nGenç, kadına ilgisi için içten bir şekilde gülümseyerek teşekkür etti ve bir buluşma için oraya gideceğini söyledi.\\nSandal kıyıya yaklaştıkça, tuhaf giyimli bir kadının kıyıda durduğunu görebiliyordu.\\nKadın, genç adama uzaktan kristal bir küre fırlattı.\\nGenç adam küreyi kolayca yakaladı ve batmakta olan kızıl güneşe doğru kaldırdı."
}