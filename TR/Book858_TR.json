{
    "Book858_TR.txt": "...\\nBilge Antonio, yıkılmakta olan\\nEvin bodrumunda önceden bulduğu\\nKadim kitabı okumaya başladı.\\nKandili arada bir salınıyordu\\nYeryüzündeki sallanan binalar\\nBirbiri ardına yıkıldıkça.\\nKöy, sembolik olarak ejder tarafından\\nYerle bir edilecekti ve o,\\nEve dönmediği için ejder tarafından\\nSeçilmişti. Fakat bu, Antonio'nun\\nUmurunda değildi. Onun tek istediği\\nBugün köprüden geçerken yaşlı kadının\\nOna verdiği kitabı okumaktı.\\nKitabın adı \"Işı█da█an Sözleşme\" idi\\nVe içinde Sim█la██a'daki tüm varlıkların\\nUyması gereken███rallar vardı.\\nDünyanın ilk yaratıldığı zamana ait\\nBir dilde yazılmıştı ve\\nEğer Antonio üstün bir bilgeliğe\\nSahip olmayıp bu tarih öncesi metni\\nÇözemeseydi, o zaman çalışacağı\\nBir şey de olmazdı. Kitapta\\nTakımyıldız Uydusunun bugün karşılaştığı\\nZorluklara dair herhangi bir çözüm\\nBulunmadığı gibi, Antonio'nun evini tamir\\nEtmesine yardımcı olacak hiçbir sihir de\\nİçermiyordu. Ama o bilgeliğin en yüce\\nKuvvet olduğunu biliyordu.\\nSabah güneşi, harabe halindeki\\nEvini aydınlattı. Demirci komşusu ile\\nTombul köy reisi, bodrum kapısını kapatan\\nMolozdan kurtulmak için epey uğraşmışlardı.\\nGöz altları iyice moraran Antonio,\\nTombul reise şöyle söyledi:\\n\"Ejderi yenip hemen geri döneceğim.\"\\n\"İyi olduğuna emin misin?\\nPek uyumamış gibisin.\"\\n\"Kandilin dumanından oldu. Merak etme.\"\\n...\\nEjder, hazine dağının üstünde oturmuş\\nAşağıda küçücük görünen Antonio'nun\\nYaklaşmasını seyrediyordu. Boğazında\\nAlevler birikmeye başladı. Bir santim\\nÖnündeki alandan başlayarak her yeri\\nYakmaya hazırlandı. Bu kadarı bu çelimsiz\\nVe aptal yaratığı korkutmaya yeterdi.\\n\"Dur! Ben 2. sınıf yetkili Meister'ım!\\n'Işıldayan Sözleşme', seninle düello\\nYapmayı reddedersem bana karşı\\nGüç kullanamayacağını belirtiyor.\"\\nBöyle bir kısıtlama gerçekten de vardı.\\nBu yüzden zalim ejder ağzında biriken\\nTüm alevleri yuttu. Ah, bunun üzerine\\nTuvalete gitmek de ne zor olur şimdi...\\nÖte yandan Antonio, öylesine sınava\\nGirip aldığı 2. Sınıf pas temizleme\\nYeterliliğinin bir işe yarayacağını\\nHiç beklemezdi. \"2. Sınıf Meister olarak\\nSeni bilmece düellosuna davet ediyorum.\\nBunu reddedemezsin!\"\\nSimulanka'nın böyle bir kanunu vardı tabii.\\nBu genellikle Sfenkslerin ve yaşlı\\nBilgelerin faydalanması ve başkalarının\\nHayatını zorlaştırmaya niyeti olan\\nPrensesler içindi. Zalim ejder bu kuralın\\nKendine karşı kullanılacağını\\nTahmin etmemişti. \"İlk sorumu soruyorum:\\nEvim dün 8.000 Moraya satıldı diyelim.\\nAma fiyatı daha fazla artırabileceğimi\\nDüşündüm, bu yüzden de onu 10.000'e\\nSatmak için 9.000'e geri aldım.\\nToplamda kaç Mora kaybettim?\"\\nEjder rakibini küçümseyerek güldü.\\n\"Bunun nesi zor ki? 10.000'e alıcı\\nÇıkana kadar bekleyebilirdin. Ama sen\\nBunun yerine 8'e satıp, 9'a aldın. Yani\\nCebinde kalacak 1.000 Moradan oldun!\"\\n\"Yanlış. Sen dün evimi yaktın, bu yüzden\\nZamanında satamadığım için çok daha\\nFazlasını kaybettim.\"\\n\"Ö-Özür dilerim, yani bir ev yakmam\\nGerekiyordu ve sen evde değildin.\\nBen de birilerinin hayatına\\nMal olmayacak bir yeri yakayım dedim.\"\\n\"Bu yarışmayı kaybettiğine göre\\nCanının ederinden 1 Mora eksiğini\\nAlmaya hak kazandım. Evimi yaktığını da\\nDüşünürsek telafi istemem normal.\\nEvim de sadece 1 Mora etmediğinden...\\nEh, Zalim Ejder. Ne yapman gerektiğini\\nBiliyorsun.\"\\n\"L-Lütfen beni bağışla.\\nNe istersen veririm!\"\\n\"Bunu kendi ağzınla söyledin.\"\\nDedi Antonio ve uzun zaman önce yazdığı\\nBir kontratı ortaya çıkardı.\\n...\\nBöylece Antonio aklını kullanarak\\nZalim ejderin tüm hazinesini aldı.\\nBitap düşen ejder bir daha asla\\nAntonio'nun memleketi Takımyıldız Uydusuna\\nTekrar dönüp saldırmadı.\\nYıllar sonra bir çocuk Antonio'ya\\nŞunu sordu: \"Evini 8.000'e sattın ve\\nGeri almak için 9.000 ödedin.\\n1.000 Mora kaybetmiş olmadın mı işte?\"\\n\\nA.A.\\n"
}