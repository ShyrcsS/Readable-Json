{
    "Weapon14430_TR.txt": "\\nBir zamanlar pınarların birleştiği vadide güçlü rüzgarlar eserken, dağ gibi kocaman bir dev deniz kenarında duruyordu.\\nKum taşına benzeyen bedeninde yanıp kavrulan bir kalbi vardı ve oradan yükselen buhar neredeyse güneşin önünü kapatmıştı.\\nHerkes onun Meztli kabilesinden Tupac olduğunu ve daha önce yaşamış hiç kimsenin ondan daha uzun olmadığını biliyordu.\\nDağlarda, denizlerde, ormanlarda ya da ovalarda, kısacası Natlan'ın hiçbir yerinde ona karşı koyabilecek biri yoktu.\\n\\nBu, nadir görülen bir refah dönemiydi. Dünyanın dört bir yanında barış hüküm sürüyordu. Gölgelere bürünmüş kadim düşmanlar bile sessizliğe gömülmüştü.\\nİnsanlar güneş ışığı altında gelişim gösterdiler ve huzura kavuştular. Kadim ve geleneksel gece devriyeleri neredeyse unutulmuştu.\\nGelgelelim tüm kabileler onun adını bilseler de, asi kahraman bile onunla boy ölçüşmekte zorlansa da\\nTupac'ın yüzü asıktı ve vahşi ruhu bir gölete hapsolmuş bir ejder gibiydi.\\n\\n\"Kadim zamanlarda doğmalıydım. Böylece, usta Xbalanque'nin yanında durabilir ve zalim ejderlerin kafalarını koparabilirdim.\"\\n\"Belki de altın gözlü kraliyet bayrağını kaldırıp zalim Piton Kral'a saldıran ve insanları yıkımdan kurtaranlardan biri ben olmalıydım.\"\\n\"Sahip olduğum güç, bu vasatlık çağında boşa mı gidecek?\"\\n\\nDalgalar ayaklarına hücum etti, martı sürüleri resifleri kuşattı ve deniz esintisi şarkılar söylemeye başladı.\\nKarada onun dengi biri olmadığı için yapabileceği tek şey, ötedeki el değmemiş denizlere göz dikmekti.\\nDevasa bir yaratığın koca kemiklerini getirebilirse ya da geçmişten bazı hazineleri keşfedebilirse belki de boşuna yaşamamış olacaktı.\\nBöylece, denizin hırçın dalgalarına doğru bir adım attı ve bitmek bilmeyen akıntıların onu bilinmezliğe sürüklemesine izin verdi.\\n\\nÖnce, kadim bir bilge kral tarafından sürgüne gönderilen kanatlı bir ejderle karşılaştı ve ejderin kanatlarını rüzgara karşı bir yelken gibi kullandı.\\nArdından dalgaları akıntıya karşı yönlendiren balina çıktı karşısına ve balinanın kemiklerinden beyaz bir bot yaptı kendine.\\nDaha sonra derinlerden gelen açgözlü deniz pitonunu gördü ve pitonun dişi, Tupac'ın en sağlam silahı oldu.\\nSon olarak, denizin dibinde yaşayan devasa yılanı içkisine meze yaptıktan sonra denizin diğer ucuna ulaşabildi.\\n\\n\"Tupac, sen ki alevli toprakların kahramanı, cesur dev, durdur artık şu kibir dalgalarını.\"\\n\"Suratın asık, çünkü ölüm yolu hâlâ gizli ve karanlık kapı henüz göstermedi sana kendini.\"\\n\"Etini ve kanını güçlendir ki demir bir zırh gibi olsun. Kaslarını ve kemiklerini güçlendir ki altın bir gürz gibi olsun.\"\\n\"Yüreğindeki hakikati kaybetme ve yeminini unutma, ta ki sürgünde olan eski düşmanın geri dönene kadar.\"\\n\\nSon ana gelindiğinde kudretli Tupac nihayet görevini anlamıştı.\\nAlevlerin efendisini taşıyarak ateşin ait olduğu yere geldi. Gece Lordu'nun nasihati hâlâ kulaklarında yankılanıyordu.\\nOnun efsanesi sonsuza dek yeryüzüne kazınacaktı ve asla diğer kadim kahramanların yanında sönük kalmayacaktı.\\nBöylece tıpkı bir zamanlar tanrıya yemin ettiğinde olduğu gibi, ölümün kapılarının kendisine açıldığına tanıklık etti."
}