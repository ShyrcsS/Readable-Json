{
    "Book157_TR.txt": "\"Yavrum insanların dilini konuşmayı öğrendiğinde...\"\\nDedi yumuşak bir sesle.\\nYüzüne baktığımda adeta büyülenmiştim.\\nOndan sonra söylediği hiçbir şeyi duyamadım. O gece esen tatlı rüzgar, karahindiba tohumlarını etrafa savuşturuyordu ve bu da sesleri boğuyordu.\\nYa da belki de kendi dilinde konuşuyordu. Karahindiba dili...\\nBenim o ne yapacağını bilmeyen saf halimi görünce, gülmeye başladı.\\nO kadar güzel gülüyordu ki... Kısılan gözleri, adeta göldeki ufak dalgaların üzerine yansıyan iki hilal gibi parıldıyordu.\\n\"O halde söyle bakalım. Neden tilki büyüsü öğrenmek istiyorsun?\"\\n\"Tilkiler gibi şekil değiştirmeyi öğrenmek istiyorum. O zaman kuş olup en yüksek yerlere uçarak, bir zamanlar çok uzak olduğu için göremediğim yerleri seyredebilirim.\"\\nDiye cevap verdim.\\n\"Bir de, artık avlanırken çalıların arasında beklememe gerek kalmaz. Onun yerine bir şahin gibi yükseklerde süzülebilirim.\"\\nBöyle kendi kendime düşünmeye devam ettim.\\nDüşünürken, elimdeki karahindiba tohumu sanki düşüncelerimi duyarmışçasına gökyüzündeki aya doğru yükselmeye başladı.\\n\"Anladım...\"\\nBaşını hafifçe eğdi ve uzun siyah saçları ay ışığı altında tıpkı bir şelale misali omuzlarından aşağıya doğru süzülüyordu. Soluk beyaz teni, sanki geceleyin gökyüzündeki bulutların yansımasını taşırmışçasına parlıyordu.\\nGözlerimi ondan ayıramadım. Bir süre sonra gözlerimi kaçırdım. Yine kızarmaya başlamıştım.\\nTilkiler özgür hayvanlardır. İnsanlar gibi utandıkları için güzelliklerini gizlemezler.\\nİlk kez karşısına çıkmıyordum tabii ama ne zaman o uzun saçlarına ay ışığı vursa, istemsizce kızarıp gözlerimi kaçırıyordum.\\nDüşünceli bir şekilde yüzünü çevirdi ve hafif bir iç geçirdi. Sanki biraz mutsuz gibiydi.\\nTek bir kelime etmeden karahindiba tarlasının ortasında öylece uzun uzun oturduk. O kadar uzun süre oturduk ki acaba bana sinirlendi mi diye düşünmeye başlamıştım.\\n\"Biz tilkiler minnet duygusunu iyi biliriz. Dileğini yerine getireceğim ve sana şekil değiştirme büyüsünü öğreteceğim.\"\\nDedi tilki bana doğru dönüp.\\nGöl mavisi gözleri ay ışığında parıldadıkça içim huzurla doluyordu.\\nNeyse ki bana kızmamıştı.\\nNedenini tam olarak bilmiyorum ama içimden bir oh çektim."
}