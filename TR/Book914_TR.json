{
    "Book914_TR.txt": "\"Geldiniz demek! Lütfen buyurun, oturun.\"\\nKediler çok mutluydu.\\n\"Evet! Ofisinizi bulmak hiç de kolay olmadı.\"\\nO gece Perroux davetiyede yazan yönlendirmeleri takip ederek adresi aramıştı.\\nÇöp arabaları arasında hep aynı yerde duran, tekerleği kırık bir arabaya denk geldi. Perroux arabanın altında gölgelerle iç içe geçmiş, içinden zayıf bir ışık ve belli belirsiz sesler gelen karanlık bir delik buldu. Aşağı inen bir döner merdiven de vardı.\\nİşte son derece iyi gizlenmiş olan Kedi Ofisi burasıydı.\\n\"Sokak kedilerinin doğası böyledir, anlayışınızı rica ediyoruz.\"\\nKaplan gibi çizgileri olan kedi, altın rengi gözlerini kıstı. Mütevazı bir şekilde konuşuyordu ama kuyruğunu gururla havaya dikmişti.\\nPerroux onu hemen tanıdı. Bu kedi sürekli Efendinin penceresinin pervazında ağır ağır kuyruğunu sallayan kediydi. Diğer kedileri ise pek tanımıyordu.\\nKaplan çizgili tekir, kedileri teker teker tanıttı:\\nBu tekir Patron Kedi'ydi.\\nKolu dövmeyle kaplı olan soldaki kedinin adı Tetikçi'ydi.\\nSağdaki patiska oldukça zekiydi. Perroux'ya yazılan mektup tüm kedilerden alınan tüylerle yapılmış bir fırçayla bu patiska tarafından yazılmıştı.\\n\"Şuradaki de odun kedisi. Biraz çirkin ve pistir, üstelik bazı yerlerinde tüy yoktur ama onu sakın hafife alayım deme!\"\\nŞehirdeki kedilerin canını sıkan sorunları çözen Kedi Ofisi işte bu kedilerden oluşuyordu.\\n\\n\"Peki Kedi Ofisi ne gibi sorunları çözdü?\"\\nPerroux merakla sordu.\\nTekirin kuyruğu sola seğirdi ve kolu dövmeli kedi öne çıktı.\\n\"Buradaki kaslı kedi benim, anladın? Bana dövmeli derler. Patronumuz horultukoparan bana görev verir, ben de hallederim, anladın?\\nPatron kedi büyük, lüks bir otel açtı, tamam mı? İnsan otellerinden eksik kalır yanı yok. İlk açıldığında müşteriler akın etti.\"\\nKedilerin bile lüks oteli varmış! Perroux neredeyse defterine uzanıp bunları not edecekti.\\nPerroux bile kapının önünden geçip içeri imrenerek bakmakla yetiniyordu. İçindeki his tıpkı... Bir çocuğun yerden bir şeker ambalajı alıp onu yalamaktan kendini alıkoyamaması gibiydi.\\n\"Ama patronun horultusu öyle güçlüydü ki müşteriler bırak uyumayı gözlerini bile kırpamadılar! İşler tepetaklak oldu, anladın?\\nSonra bir gün bir fare kolonisi otele dadanıp müşterilerin eşyalarını kemirmeye başlamasın mı? Ama patron kahraman gibi ortaya çıkıp onlara günlerini gösterdi.\\nOndan sonra müşteriler patronun horlamasını her duyduklarında huzurlu hissettiler, hatta 'akıllı kedi, uslu kedi' demeye bile başladılar.\\nAma işte o otelde önceden fare mare yoktu. Ben tek başıma geceleri sürekli onların peşinden koşup yakalıyor ve geri getiriyordum, sonra tekrar yakalıyordum. Çaktın mı köfteyi?\""
}