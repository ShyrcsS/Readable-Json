{
    "Costume340012_TR.txt": "Giysinin yumuşacık kumaşı mükemmel pişmiş bir keke benziyor. Temel rengini lüks kremadan almış ve üzerine detaylı desenler de işlenmiş. Koyu kahverengi şapka, eldiven ve eteğin yoğun çikolataya benzer bir dokusu var. Mumdan yapılan ve akkor halde parlayan taç, Klee'ye ait olan ateş kırmızısı tek parça.\\nBulutlar ve ağaçların bile ona hayran kaldığı bir maceradan sonra minik Kıvılcım Şövalyesi, gösterişli bir törenle yeni \"Kırmızı Kadife Büyücü\" haline büründü.\\n\\n\"Bir büyücü için en önemli şey nedir?\"\\nBiri küçük, biri büyük iki şövalye Mondstadt'a döndükten sonra şehir surlarına oturmuş, miskin bir şekilde yel değirmenlerinin dönüşünü izleyerek sohbet ediyorlardı...\\nKlee daha önce \"büyücü\" tabirini duymuştu ancak o ateş büyücüsünün hikayelerini dinlediğinden beri bu kelime onun için ayrı bir önem kazandı.\\nYetişkinlerin sık sık kendi kimlikleri ile ilgili önemli konular konuştuğunu anımsadı... Bunlar, adına \"sorumluluk\" denen şeyler miydi acaba?\\nHırsız Hançer'in yüzünde gizemli bir gülümseme vardı. Elindeki şarap şişesini sallayarak şöyle dedi:\\n\"Büyücülere büyücü denir çünkü büyü denilen esrarengiz gücü kullanabiliyorlar.\"\\n\"Bir büyücü için en önemli şey de, o muhteşem büyü gücünü nasıl kullanacağıdır.\"\\n\"Yıllar evvel o kırmızı ateş büyücüsü, büyüsünü kullanarak başkalarının dileklerini gerçekleştirmiş ve çölün ortasında ferahlatıcı bir bahçe yaratmış. İnsanlar şarkılarda ondan övgüyle bahsetmiş ve en mutlu hikayelerine dahil etmişler. Herkes için mutluluk ve neşe kaynağıymış o.\"\\n\"Belki dünyanın bir yerinde kaprisli ve ürkek mizaçlı büyücüler vardır. Ya da karşılaştıkları korkunç trajediler yüzünden değişenler. Bu tür büyücüler büyülerini yanlış şekilde kullanıp insanları üzüyor ya da sinirlendiriyor olabilir...\"\\n\"Kırmızı Kadife Büyücü Klee, sen büyünü nasıl kullanmayı düşünüyorsun peki?\"\\nSözlerinden sonra Hırsız Hançer, soruya yanıt vermesini ima ederek kadehini küçük büyücüye doğru hafifçe kaldırdı.\\nKırmızı Kadife Büyücü başını hafifçe salladı. Elinde tuttuğu meyve suyu, yüzündeki masum gülümsemeyi yansıtıyordu:\\n\"Klee... Herkesi çok mutlu etmek istiyor!\"\\nFakat bu sözlerden sonra büyücü, bu arzusundaki sorunu fark etti...\\nMutsuz insanların mutsuzluklarının bir sebebi olmalı mutlaka. Ancak büyü ile zorla dudaklarına yerleştirilen bir gülümseme, gözyaşlarından daha çirkin ve acı verici olmaz mıydı?\\nNeyse ki minik aklı kıvraktı ve hemen cevabı buldu:\\nO zaman ben de büyüm ile herkesin sorunlarını ortadan kaldırırım!\\n\"Mesela, büyü hiç kimsenin bir daha hasta olmamasını ya da Mora sıkıntısı yaşamamasını sağlayabilir! Herkes, her öğün balık yiyip sağlıklı olabilir ve tüm gün mutlu mutlu oyun oynayabilir!\"\\nFakat bu yeterli değildi sanki. Klee elini yanağına yasladı ve ufuktaki mavi gökyüzüyle beyaz bulutları seyre daldı:\\n\"Ben... Ben herkesin dileklerini duymak ve onları saklamak istiyorum. Sonra da en müthiş ve güçlü büyü ile herkesin en ama en çok istediği mutluluğu onlara vermek istiyorum!\"\\nMutluluktan doğan gülümseme kadar güzeli yoktur. Berrak Göl'ün suları öğretmişti Klee'ye bu gerçeği.\\nHırsız Hançer bir anlığına afalladıysa da gün batısı esip onları sarmaladığında içleri huzur ve ferahlıkla doldu:\\n\"Öyleyse minik Klee'mizin elinden geleni yapması gerek, değil mi? Belki bir gün sen ve büyün, en mutlu ve neşeli hikayelerde ortaya çıkarsınız.\"\\nHikayede Kırmızı Kadife Büyücü, yoldaşlarıyla birlikte Teyvat'ın her köşesine seyahat eder. Gittikleri her yerde sıkıntılar ve kötü adamlar yok olur, sefalet ve acıdan eser kalmaz. Demet demet tatlı çiçekler açar ve güçlü kamp ateşlerinin çevresini ışıldayan mumlar ve yıldızlar süsler. Neşeli şarkılar ve coşkulu danslar dolar her yere ve bu mutlu kutlama asla bitmez."
}