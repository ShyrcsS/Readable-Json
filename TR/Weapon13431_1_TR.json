{
    "Weapon13431_1_TR.txt": "\\nÇok ama çok uzun zaman önce, şimdilerde efsaneler çağı olarak görülen, büyük ejderhaların hâlâ kaynak sularında yüzdüğü zamanlarda,\\nbu uzak diyarlara bir görev için gönderilen bir peri yaşardı. Yakamoz ışıkları arasında yiğit bir genç ile karşılaştı.\\nBu genç adam, Meztli kabilesinden Uenuku'ydu. Gelecek kuşaklar bu genci Gökkuşağı Gezgini olarak tanır.\\nNasıl ki kaynak suları hiçbir şekle uymaz, Gökkuşağı Kralı hakkındaki farklı efsaneler de sayısız kökene sahiptir.\\nHikayelerde değişmeyen tek şey, o su perisiyle karşılaşmasıdır.\\n\\n\"Ben ezeli kadehte doğmuş bir damlayım. Kaplıcaların, can suyunun, meltemlerin ve sislerin kızıyım.\\nEy yüce kahraman, sen güçsüzleri korumak, hasretini çektiğim adaleti sağlamak için bu yola çıktın.\\nŞarkımla mızrağını kutsamama izin ver. Tek başına çıktığın bu yolculukta bırak sana eşlik edeyim.\\nKarşılığında tek istediğim, kral olduğun zaman vahşi yaratıkların yaşadığı kaplıcayı bana vermen.\"\\n\\nTüm Suların Hanımı'nın o soylu ve şefkatli önsezisi hatırına, dünyayı çevreleyen akan sular aracılığıyla toprakları besleyen her türden sevginin hatırına,\\nbu güzellikler hatırına o kavurucu sular berrak pınarlara dönüştürülmeli, Filojistonla dolup taşan o su kanalları tamamen arındırılmalı.\\nBöylece savaşçımız yalnızca ejderhalara ait olan bu düzene meydan okumak üzere, adalet uğruna çıktığı bu yolculuğa başlamış oldu.\\n\\nGenç, perinin asıl niyetini anlasa da Okeanid ulağın onu hedefine ulaşmak için bir araç olarak gördüğünü fark etti.\\nOrtak bir düşmana sahip olduklarına göre, gün gelip de biri diğerine ihanet edene kadar onu kandırmaya çalışan bu kızla pekala yan yana savaşabilirdi.\\n\\nBunun yeterli olacağını düşündü. Kızın ağzından çıkan her söz onu kandırmaya yönelik olsa da tüm bunlar bir noktada sis ve yağmurla birlikte yok olacak olsa da\\nyolculuğun sonunda yürekten inandığı o adaleti, güçsüzleri \"birleştirme\" gücüne sahip olan o adaleti yitirmeyecekti.\\n\\nBirçok kış geldi geçti. Genç, verdiği bu sözü yerine getirmeye çalışarak hayatını boşa harcadı. Nihayet \"Kral\" olunca farkına vardı.\\nBu görkemli yolculuğun sonunda en çok pişmanlık duyduğu şey ise başından beri koşulsuz şartsız taşıdığı sarsılmaz inancıydı."
}