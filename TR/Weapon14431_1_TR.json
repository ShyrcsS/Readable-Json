{
    "Weapon14431_1_TR.txt": "\\nÇok ama çok uzun zaman önce, şimdilerde efsaneler çağı olarak görülen bir zamanda, büyük ejderhaların hâlâ kasıp kavrulan topraklarda dolaştığı zamanlarda\\nbirçok badire atlatan kayıp ikiz kahramanlar zalim ejderhanın bedeni önünde bir kez daha buluştu ve bir yemin etti.\\n\\n\"Babamız, Ejder Lordu'nun fevri kararları yüzünden hayatından oldu, annemiz çocuklarını korumak için kendini feda etti.\\nBereket Kolektifinin ve o madenci klanların yardımı olmasaydı Ahpub ve Ixquieh bir daha asla bir araya gelemezdi.\\nBu yüzden kutsal Yaxche'ye, ölümü, yıkımı ve acıyı yok edeceğimize dair ant içeriz.\\nBöylece güçsüzler bir daha asla güçlülerin altında ezilmeyecek. Gece ve gündüzden yoksun olan bu topraklar bir kez daha ışığa kavuşacak.\"\\n\\nBöylelikle ikiz kahramanlar \"gücün\" ve \"lütufların\" izinden giderek yeni bir maceraya atıldı.\\nFevri bir mizaca sahip olan genç adam ve yumuşak başlı, sakin genç kız bu yolda birbirlerine eşlik etti ve birbirlerinin zayıf yanlarını telafi ettiler...\\n\\n\"Bizler yalnızca aciz fanileriz, sen ise gökleri sallayabilecek kudrete sahip yüce bir ejderhasın. Rüzgarlar ve yağmurlar emrine amadedir.\\nSen yıldırımlarını üç kez çağırabilirsin. Fakat bizi öldüremezsen bizden gelecek üç darbeye göğüs germelisin.\\nEy gururu ve asaletiyle övünen Yüce Ejderha, fanilerle aşık atacak cesarete sahip misin? Yoksa yalnızca kaçmaya mı cüret edeceksin?\"\\n\\nBöylece kendini güneş tanrısı ilan eden o kibirli ejderha, fanilerin aklının alamayacağı bir güçle saldırdı.\\nİkizler, dağları yerinden oynatan bir fırtına ve tufanla karşı karşıya kaldı, en sonunda ilkel bir okla gökteki sahte güneşi vurdular.\\n\\n\"Gördün mü ey Heybetli Kral? Bizim gibi aciz faniler, ilkel yöntemlerle böylesine güzel bir cevheri nasıl işlemiş olabilir?\\nEfendimiz bana ve ahmak kardeşime, yaralarını iyileştirecek bu gizemli ilacı sana vermemizi buyurdu.\\nEfendimizin bize verdiği cevher işte burada. Alıp kendin inceleyebilirsin. Biz sana nasıl zarar verebiliriz ki?\"\\n\\nBu zamana kadar ölümlülerin gizemini çözemediği bir ateşte dövülen ve aslından hiçbir farkı olmayan sahte cevher,\\ndağları deviren yüce ejderhayı kandırmaya yetti ve içtiği iksirin etkisiyle tüm gücünü kaybederek dağların altına canlı canlı gömüldü.\\n\\nAklın hayalin almayacağı maceralara dair birçok efsane doğdu. Bu efsanelerle Bereket Kolektifi ve madencilik geleneklerinin temelleri atılmış oldu.\\nVe tüm yolların kesiştiği noktada savaşçıyla buluşan ikiz kahramanlar onunla birlikte gece rüzgarına doğru yürüdüler...\\n\\n\"Ey Yiğit Kahraman, tuttuğun yol seni düşmüş ejderhaların celladı olmaya götürürse,\\ney Yiğit Kahraman, tuttuğun yol seni bu ızdıraba bir son vermeye götürürse,\\nkutsal Yaxche ve atalarımız üzerine ant içeriz ki\\nAhpub'ın okları ve Ixquieh'nin ateşi emrine amadedir.\""
}