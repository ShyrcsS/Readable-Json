{
    "Book153_TR.txt": "Yağmur kesilmiş ama kara bulutlar hâlâ duruyormuş.\\n\\nYetmiş İkinci Jin, köy reisinin ağzından düşmanı hakkında bilgi almış.\\nArtık Tupi Köyü'nden geriye kalan yalnızca sahipsiz odalar ve sahipsiz ruhlarmış.\\n\\nHatta bunlar bile kalmamış çünkü burası ruhların olmadığı bir dünyaymış.\\nBu dünyada hiçbir element gücü yokmuş.\\nYani ölülerin hatıraları, elementlerin rezonansı aracılığıyla ölümlüler diyarında varlığını sürdüremezmiş.\\n\\nKöy reisi zorlu bir rakipmiş. Kılıcı alabildiğine hızlı kullanıyormuş ve Yetmiş İkinci Jin'i bir hayli yaralamayı başarmış. Üstelik açtığı her yara derinmiş ve kemiğe ulaşıyormuş.\\nAma ne yazık ki \"kalbi\" çok yavaşmış.\\n\\nÇünkü burası elementlerin olmadığı bir dünyaymış.\\nYani kılıç ustaları elementlerin gücünü kullanamıyormuş.\\nBu yüzden de kılıç ustalığı, element kontrolünden bağımsızmış ve yalnızca fiziksel beceriye dayanıyormuş.\\nKılıç, bedenin bir uzvudur. Tıpkı kolun parmakları kontrol ettiği veya kalbin gözleri yönlendirdiği gibi kullanılır.\\nKöy reisi hızlı kılıç kullanma sanatında yetenekliymiş tabii ama hiçbir zaman \"kalbin\" değerini anlayamamış ve bu yüzden tek bir saldırıda yenik düşmüş.\\n\\nYetmiş İkinci Jin, sol elindeki tütsü tablasını fırlatıp, bozguna uğrayan reise doğru ilerlemiş.\\n\\nReis, kılıç ustasının endişeye kapılıp karşı koyamayacağını düşünerek, var gücüyle ona saldırmaya o kadar odaklanmış ki rakibinin sol elinde bir şey tuttuğunu fark etmemiş bile.\\n\\nSonra bir anda Tupi Köyü reisinin kafasında tütsü tablası patlamış ve reis duvara çarpıp olduğu yere yığılmış.\\n\\n\"Alçak düşman...\"\\n\\nRüzgar sesi dışında etrafta çıt çıkmıyormuş. Eline kanlı buhurdanlığı alan bu düşman tek kelime etmemiş.\\n\\n\"Aradığın kişi, bu köyün ilerisindeki çorak dağlarda yaşıyor. Ecelini orada ara...\"\\n\\nAma bu düşman çoktan yola çıkmış ve cevap bekleyen adamın duyabildiği tek şey rüzgarın uğultusuymuş.\\n\\nBir de yükselen alevlerin çıtırtısı..."
}