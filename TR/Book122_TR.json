{
    "Book122_TR.txt": "Ayın dalgacıklar üzerine düşen çarpık yansımasını seyre dalan çocuk, içinden geçenleri pınarın suyuna döktü.\\nÇocuğun sözlerine kulak veren peri, onun hakkında çok şey öğrenmişti.\\nPerinin sessizliği ise çocuğun kendine olan inancını artırmaya yetmişti.\\n\\nPınar perisi, dünyada ay ışığı ve meyvelerden daha iyi şeylerin de olabildiğini, karanlığın bulutlardan ibaret olmadığını anlamaya başlamıştı.\\nÇocuk, periye ormanları, ağaçları, şehirleri ve duvarları anlattı. Onunla sevinçlerini, üzüntülerini ve korkularını paylaştı.\\nÇocuğun anlattıklarını dinledikçe, içinde doğduğu bu kusurlu dünyaya adeta aşık oldu.\\n\\nGüçsüzlüğü yüzünden hüsrana uğradığı anlarda, pınar perisi sakin ve nazik bir şekilde çocuğun gözyaşlarını silerdi. Duydukları, pınarın dışındaki dünyayı biraz daha anlamasını sağladı.\\nÇocuğun gözyaşları suya karıştı, peri de çocuğun gözyaşlarını arındırıp tatlı rüyalar görmesini sağlayacak lezzetli bir nektara çevirdi. Çocuk bunu içince, uyanık geçirdiği saatlerin acısını unutur ve uykusunda pınarın başındaki sessiz periyle buluşurdu.\\n\\nBu her olduğunda, ay ışığıyla yıkanmış havuzunda uyuyan peri gülümserdi.\\nTaze çiy taneleri çocuğun rüyalarını, çocuğun rüyaları da kimsesiz perinin ruhunu besledi.\\nBu rüyalarda pınar perisi, çocuğa uzaklardaki Su diyarının masallarını anlatırdı. Safir mavisi vatanından bahseder, sürgünde olmanın yarattığı memleket özlemini anlatan şarkılar söylerdi. Aklına ayrılık ve ait olma gibi şeyler gelince iç çekerdi. Çocuk ise bu rüyalarda sessizce dinleyen, perinin dertlerine üzülen, mutluluğuna sevinen biri olmuştu.\\n\\nÇocuğun hatıraları ve rüyaları sayesinde, pınar perisi zaman içinde konuşma yeteneği kazandı.\\nZaman ilerledikçe birbirleriyle her şeyi paylaşan iki dost oldular."
}