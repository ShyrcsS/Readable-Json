{
    "Book939_TR.txt": "Ve böylece Maawe tek başına uçsuz bucaksız kızıl vahşi doğaya adımını atmış oldu.\\nGerçek bir ejderha gibi, kavurucu güneş ve ıssızlık imtihanlarından geçti.\\nGururlu ve erdemli bir tabiata sahip olurken, bir yandan da asil hırsını ve öfkesini aradı.\\nTüm o masum rüyalarda kendisine eşlik eden Monetoo'yu takip etti.\\nVe öfkeyi bulmak üzere birlikte çıktıkları yolda belki de o kadar da yalnız değildi.\\n\\nMaawe doğuya doğru, kükürt bulutlarıyla kaplı yüksek dağlara gitti.\\nOrada vadilere ulaştı ve kapkaranlık madenlerin önünde durdu.\\nDağda parlak kristaller arayan kabile arkadaşlarını gören Maawe bağırarak onlara selam verdi,\\nAncak kapkaranlık mağaradan gelen tek yanıt yine Maawe'nin kendi sesinin yankısı oldu.\\nMeğerse burada yaşayan kabile arkadaşları çoktan buranın sessizliğine ve sakinliğine alışmış,\\nArtık dağdaki kayaların arasında dolaşan yaratıklar haline gelmişlerdi.\\nBu kayaların arasında öfke falan olmadığını gören Maawe omuzlarını silkti ve gitti.\\n\\nMaawe batıya, uzun zamandır ölü olan loş ve kasvetli ormana gitti.\\nAtalarının kemiklerinin yanından geçerken onlara gerçek bir ejderha gibi saygı gösterdi.\\nSayısız dallarla örülmüş o kocaman sarayın önüne geldi.\\nSaçakların arasından özgürce uçan kabile arkadaşlarını görünce bağırarak onlara selam verdi,\\nAncak karşılığında sadece rüzgarın hışırtısını ve sallanan dalların sesini duydu.\\nMeğerse burada yaşayan kabile arkadaşları çoktan buranın sessizliğine ve sakinliğine alışmış,\\nArtık ormanın derinliklerinde sessizce gezinen yaratıklar haline gelmişlerdi.\\nÖfke, Orman Domuzlarını kovalayarak elde edilecek gibi değildi, o yüzden Maawe omuzlarını silkti ve gitti.\\n\\nMaawe güneye, nehirlerin kuruduğu kahverengi bozkırlara doğru yol aldı.\\nEski rüyaların kalıntılarının ve gençliğin paramparça olmuş o arzularının yanından geçti,\\nYaşlandıkça ve bozuldukça solan en kadim umutların yanından geçti.\\nDumanla kaplı çorak araziyi aştı ve kabile arkadaşlarının yanına vardı.\\nSislerin arasında derin hayallere dalan arkadaşlarına bağırarak selam verdi,\\nOnlar da sıcak bir şekilde yanıt verdiler ve muhteşem hayallerine katılması için Maawe'yi de davet ettiler.\\n\"Kardeşimiz, uzaklardan gelen değerli misafirimiz, lütfen burada bizimle kal. Yalvarıyoruz!\\nHayal dünyamızda kal, hep birlikte geçmişi ve şimdiyi yaratalım.\\nHayal dünyamızda kal, hep birlikte harika bir yarının hayalini kuralım.\"\\nEjderhaların ihtişamlı geçmişi ve geleceği, onların hayallerinin mucizevi parıltısıyla aydınlandı.\\nTam da bu büyüye karşı koyamayacak haldeyken Maawe arkadaşının şarkısıyla uyanıverdi.\\nÖfke hayal kurarak bulunabilecek gibi değildi, o yüzden Maawe omuzlarını silkti ve gitti.\\n\\nMaawe kuzeye, bu diyarın ayak basılmamış yerlerine doğru gezintiye çıktı.\\nLavların aktığı deltaları geçti, sessiz ve haşin vahşi doğaya ulaştı.\\nYanan ruhların dans ettiği topraklardan geçti, sert ve siyah taşlı kapıdan içeri girdi.\\nNihayet Maawe yanındaki yoldaşıyla birlikte tahtında oturan bilge ejderhanın huzuruna vardı.\\n\"Genç, hangi amaçla huzuruma çıktın?\"\\nBilge ejderha, gördüğü karşısında hayrete düşmüş bir şekilde ve yumuşak bir ses tonuyla Maawe'ye böyle söyledi.\\n\"Göklerle olan savaş yüzünden kabile arkadaşlarımın kalbinin katılaştığını sanıyordum,\\nİçlerindeki nefret onları tavsiyelerime kulak asmaz hale getirdi.\\nAma bugün karşıma biri gelmiş, hem de oldukça genç.\\nSöyle bakalım, ne istiyorsun? Belki senin için bir ayrıcalık yaparım.\"\\n\\nBunun üzerine Maawe yolculuğunda yaşadığı her bir şeyi bilge ejderhaya anlattı.\\nBir zamanlar çok değer verdiği rüyalardan ay ışığının aydınlattığı serin gecelere,\\nKızıl kayalıkların sıcak gölgelerinden Monetoo'nun şarkılarına,\\nKabile şefi tarafından sürgüne gönderilmekten bulması zor bir öfke arayışına kadar her bir şeyi...\\n\\n\"Genç... Ne kadar saf ve cesur bir yüreğin var,\\nBenim bile elde edemeyeceğim bir şeyi aramak için huzuruma gelmişsin.\\nBurayı hemen terk et. Aradığın öfkeyi burada bulamazsın.\"\\nObsidiyen kapıyı kapatan bilge ejderha Maawe'ye bir daha cevap vermedi."
}